---
title: Metroda ayak ittirmek ve sıradan erkeklikler
category: ahaliye
image: assets/img/featured/ayakerkek.jpeg
caption: Muhteşem Satrayni @satrayni
tags: [sivil toplum, şiddet, normal]
description: Erkeklerin sosyal hayattaki mini ihlalleri, ayrıcalıkların savunusu ve normsuzlaşma
--- 

Halkevleri Eş Genel Başkanı Dilşat Aktaş’ın metroda ayağını ittiren adamı ifşa etmesi twitter ve ekşisözlük gibi mecralarda gündem oldu. Adam, “kendi halinde bir amca” olarak görülürken, Aktaş “duyar kasan”, “popülerlik peşinde koşan”, bir “feminazi” olarak kodlandı. Gündelik hayatında benzer tacizlerle karşılaşan birçok kadın da feministlerin fazla ileri gittiğini düşünüp, teşhir edilmenin karşısında durdu. Sosyal medya, Türkiye ortalamasından beklendiği üzere, Aktaş’ın karakterine, bedensel özelliklerine, siyasi görüşlerine vesaire yapılan yüzlerce hakaretle dolu. Ama asıl tartışma, toplumsal karşılaşmalarda normalin ne olduğuna dair. 

{% figure caption: "Amca" %}
<div class="ratio-box" style="padding-bottom: 93.81%">
<img class="lazyload" data-src="/assets/img/others/amcaotobus.jpeg">
<noscript>
<img src="/assets/img/others/amcaotobus.jpeg">
</noscript>
</div>
{% endfigure %}

Toplumsal sorunların, şiddetin, haksızlığın alıp başını gittiği günlerde tartışmamız gereken konu bu mudur? Aynen budur. 

Aktaş’ın, “Diyalog kurmayı neden düşünmediniz?” sorusunu Amca, “Kurdum işte.” diye yanıtlıyor. Sosyal medyada amcanın bu cümlesi, onun hem kötü niyeti olmayan sıradan bir insan olduğunu (ayrıca Amca’nın “adamlığını”) hem de iletişimin sadece sözlerle olmayacağını tartışmak için referans veriliyor. İttirmeyi, başkasının alanını fiziksel üstünlük kurarak daraltmayı normalleştirmekle, toplumsal ilişkilerde şiddetin gittikçe yaygınlaşan bir dil olarak kullanılması arasında bağ var. Şiddetin dilinin egemenliğine yalnızca ittiren kişiye “İttirmeyin!” diyerek, meseleyi iki kişi arasındaki tesadüfü bir anlaşmazlık seviyesine indirgeyerek karşı çıkılamaz. Aksine _duyar kasmak_ lazım. Bir başkasının fiziksel alanını sınırlamanın ilke olarak kabul edilemeyeceğini, toplumsal ilişkilerde iletişimin yolunun her daim diyalog olması gerektiğini savunmalıyız. Bu savunmayı, sadece “Kadın mı yoksa Amca mı haklı?” gibi olayı münferitleştiren bir linç girişiminin tarafı olarak değil, insan ilişkilerinde, saygın ve eşit bir varoluşu garanti altına alan normların neler olması gerektiğine dair bir perspektifle yapmalıyız.

Şiddetin dilinin öz sahibi erkektir. Amca’nın ittirmesi, onun kim olduğundan ya da bu eylemi hangi saikle yaptığından bağımsız olarak, istediklerini, karşı tarafın rızasını almak yerine, gücüyle, diğerlerine baskı uygulayarak alma hakkını kendinde gören bir anlayışın uzantısıdır. Faillerden bağımsız olarak (örneğin ittirilen erkek olmuş olsa da), bu anlayışın kaynağı erkekliktir. Sosyal medyada Aktaş’ı hedef alan tüm cinsiyetçi saldırganlığın hedefi, erkeğin diyalog kurmadan, güç kullanarak istediklerini elde etme ayrıcalığının savunulmasıdır. Bu ayrıcalığın sorgulanması, kadın cinayetlerinde katile en ağır cezalar verilmesini haykıranların erkek egemenliğinde kendi konumlarını sorgulamayan, anca vicdan temizleyen kolay muhalefetiyle değil, gündelik hayatın en sıradan anlarına süzülmüş erkekliklerle (bazen de işinde gücünde amcalarla) yüzleşerek olur. 

Aktaş’ın paylaştığı Amca’nın resmi, “azcık ittirerek” yolunu bulan, karşısındaki eşiti olarak görmeyen erkeklerin sıradan cinsiyetçiliğinin resmidir. Bu tweetin topladığı tepkinin kaynağı, Aktaş’ın itirazının sıradanlığı değil, sıradan erkeğin sıradan erkekliğinin resminin çekilmiş olmasıdır. İfşa edilen sadece Amca değil, aynı zamanda bastırılmış kadın düşmanlığını açığa vurmaya mazeret arayan erkek kıtalarının “normal” gördükleri ayrıcalıklarıdır. 

Aktaş’ın “konuşulmaya değmez” tepkisi, siyasi, ekonomik, kurumsal tüm normları çökmekte olan bir toplumda sosyal normlar hakkında bir iddiayı savunmaktır. O sosyal normlar, insanca bir yaşam için belki de artık son mevzimizdir. 





