---
title: Ölümlülerin labirenti
category: sanat
image: assets/img/featured/labirent.jpeg
tags: [sinema, çocukluk, kaçış]
description: Pan'ın Labirenti filmi üzerine düşünceler.
--- 

Pan'ın Labirenti'nde (El Laberinto del Fauno), yönetmen Guillermo del Toro İspanya İç Savaşı'nın sert gerçekliğiyle bir kız çocuğunun (Ofelia) hayal dünyasını birbiriyle buluşturuyor. Film, fantezilerin hayatımızdaki rolüne dair ilginç bazı soruları öne sürüyor. Hayaller, gerçekliğin kötülüğünden korunmanın bir yolu olabilir mi? Hayaller, gerçekliğin etiğinin ve güç ilişkilerinin dışında bir düzlemde kurulabilir mi? Hayal dünyası ile gerçeklik kökten bir çelişki içerisinde olmak zorunda mı? (Spoiler içerir)

Ofelia'nın annesi, eşi öldükten sonra, faşist bir yüzbaşıyla evlenir, hamile kalır ve beraber kırsalda faşistlerin karargahlarından birine yerleşirler. Filmin ilk dakikalarından itibaren, Ofelia'nın etrafında olup bitenlerden daha çok kitaplarıyla ve doğayla ilgilendiğine tanık oluruz. Annesi zor bir hamilelik yaşamaktadır ve Ofelia'nın çabuk büyüyüp hayatın gerçeklikleriyle bir an önce yüzleşmesine ihtiyaç duymaktadır. Ofelia ise eski evlerine daha doğrusu babasının hayatta olduğu ve annesinin sağlıklı olduğu bir geçmişe dönmek istemektedir. Bu yüzden, hayatın zorlaştığı anlarda, örneğin annesinin sancılarının kötüleştiği, annesinin arzularıyla kendi arzularının çatıştığı ve yeni babasının kötülüklerinin alenileştiği zamanlarda Ofelia'nın hızla fantezilerinin dünyasına doğru çekildiğini görürüz.

Bu hayal dünyasının baş karakteri Fauno'dur. Fauno, boynuzlu, kocaman gözlü, bedeni ağaç dallarını andıran bir yaratıktır. Ofelia'ya hayal dünyasının kralının kaybolan kızını aramakla görevli olduğunu ve Ofelia'nın aramakta olduğu prenses olabileceğini söyler. Fakat Ofelia'nın gerçekten prenses olduğundan emin olabilmek için yerine getirmesi gereken üç zorlu görev vardır. Fauno, daha en başından söyler ki, bu görevler Ofelia'nın ölümlü dünyadan vaz geçmeye hazır olup olmadığını test etmek içindir. Ancak bu görevleri yerine getirdiğinde, Ofelia hayal dünyasındaki krallığında babası ve annesiyle yeniden buluşabilir. 

Ne Ofelia ne de seyirci, Ofelia'nın hayal dünyasındaki rehberi Fauno'nun gerçek niyetinden kuşkulanmadan edemez. Fauno, tamamen iyiliğin ve doğruluğun temsili bir yaratık değildir. Aksine, Ofelia'nın faşist babasını andıran biçimde, manipülatif bir karakteri vardır. Gerçekleri Ofelia'dan saklar. Belki de sadece gerçeklik daha korkutucu olduğu için, Ofelia, Fauno'nun öğütlerini dinlemeye devam eder. 

Ofelia'nın gerçeklikten kaçıp saklandığı düşler diyarı, alışageldiğimiz düşler diyarlarının aksine, toz pembe değildir. Fauno'nun Ofelia'ya verdiği görevler, kurumuş yaşlı bir ağacı, kökünde parazit olarak yaşayan dev bir kurbağayı öldürerek hayata döndürmek; ve bir ziyafet masasının başına kurulmuş, çocuk yiyen mitolojik bir canavarın olduğu bir odadan büyülü bir hançeri çalmak gibi tehlikeli görevlerdir. Ofelia bu düşler aleminde kaybolabilir ya da yaşamını yitirebilir. Gerçeklikte olduğu gibi düşler dünyasında da güzellikler ve çirkinlikler, umutlar ve korkular beraber gelir. 

Fauno'nun Ofelia'ya verdiği ikinci görevde, Ofelia'nın canavarın odasından sihirli bir hançeri çalması gerekmektedir. Canavar bir tek kuş sütünün eksik olduğu bir ziyafet sofrasının başında uyumaktadır. Fauno, Ofelia'yı kesinlikle sofradan bir şey yememesi konusunda uyarır. Ofelia iştahına engel olamayıp dolgun bir üzümü ağzına götürdüğünde canavar uyanır ve Ofelia'nın peşine düşer. Arzu, tıpkı gerçeklikte olduğu gibi, tehlikelerle kuşatılmıştır. Arzu, hep cezaya yakın bir konumdadır. Güzelliklerle aramızdaki sınırlar, hayaller dünyasında ortadan kalkmaz. 

Dahası hayallerin gerçekler üzerinde etkileri vardır. Ofelia kurumuş ağacı yeşertme görevini yerine getirirken, yeni elbisesini çamura bular ve annesinden azar işitir. Annesinin sancılarını dindirmek için gizlice yatağının altına koyduğu adamotunu babası bulduğunda, onun şiddetine maruz kalır. Son olarak, yeni doğan erkek kardeşini alıp kaçmaya çalıştığında babası tarafından vurularak öldürülür. 

Ofelia'nın son görevi küçük kardeşini feda ederek hayaller dünyasının kapısını açmaktır. Ofelia, Fauno'nun tüm ısrarlarına rağmen, bu görevi reddeder ve tam o sırada öldürülür. Daha sonra, Fauno, görevin aslında amaçları uğruna bir masumun kanını akıtmamak olduğunu ve bu yüzden görevi başarıyla geçtiğini söyler. Onu hayal dünyasında, kral babası ve kraliçe annesinin huzurunda karşılar. 

Salt bizim öz yaratımımız olsa dahi, hayalleri, gerçekliğin tüm ilişkilerinin ve kurallarının dışında bir düzlemde kurmak mümkün değil. Kötülük, korku ve şiddet, _o dünyada_ ve _bu dünyada_, iyilik, sevgi ve barışla yan yana duruyor. Hayallerin ve gerçeklerin arasındaki en büyük fark, belki de her şeyden çok arzulanan bir şeyin hayal dünyasında erişilebilir olması. Ofelia'nın babası ve annesiyle kavuşma arzusu, ancak hayal aleminde ulaşılabilirdi. Belki de Ofelia bu yüzden ölümlülerin dünyasından vazgeçti. Bizler, ölümlülerin dünyasından vazgeçmemiş olanlar, hiçbir şeyin bozulmamış olduğu bir geçmişin arzusunu halen gerçeklikle örtbas etmeye çalışıyoruz. 