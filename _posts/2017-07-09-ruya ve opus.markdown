---
title: Rüya ve öpüş
category: psikoloji
image: assets/img/featured/ruya.jpeg
tags: [gerçeklik, fantezi, kadın]
description: Bir rüya yorumu ve öpüşlerin anlamları hakkında.
--- 

Geçenlerde bir rüya gördüm. Uyandığınızda sırf o rüyayı devam ettirebilmek için uykuya dönmek istersiniz, hatta rüyanın ortasında bunun bir rüya olduğunun farkına varıp yine de orada kalmak istersiniz ya, öyle bir rüyaydı. Dünyanın tüm İboları ve 80'ler saçları beni caydıramazdı.

Bir otomobilin içerisinde dört kişiyiz. Ben, yanımda güzel bir kadın, şoför ve şoförün yanında oturan ve rüya boyunca hiçbir işlevi olmayan eleman. Kadınla çok tatlı bir muhabbetin içerisindeyiz. Yuvarlak yüzlü, hafif büyükçe kafalı, ince kollu bir kadın. Gözleri gülüyor, anladığım kadarıyla muhabbetimizden pek memnun. Sonra mesele ilerliyor, kollarını okşuyorum, susup öpüşmeye başlıyoruz. 

Dünyanın en güzel öpüşü. Kadının dudakları farkına varmadığım kadar büyükmüş. Benim dudaklarımı içerisine alıyor, sonra yüzüm, bedenim her şey o öpüşün içinde kayboluyor. Ben orada mutlulukla boğulurken bir anda duruyor. Şaşırıyorum. Önce ona, sonra yavaşça sağıma bakıyorum. Şoför koltuğunun yanından bir yılan gibi kafasını döndürmüş, suratında yavşak bir ifadeyle bizi seyrediyor. 

Şoför değişik bir tipe sahip. 80’lerden kalma bir saç stili var. Sonra neden bilmem arabadan inip bir yerlere gidiyor. Belki bir sigara içmeye çıktı. Neyse. Şoförün yanında oturan etkisiz eleman, ki yüzünü hiç göremiyorum, kalıyor. Biz öpüşmeye devam ediyoruz. 

Sonra, bir ara, otomobilin penceresinden hastane gibi bir binanın önünde hayranı olduğunu tahmin ettiğim biriyle şakalaşan İbrahim Tatlıses’i görüyorum. Tatlıses hayranına elli kollu türlü şakalar yapıyor. Hayran, Tatlıses’in şakalarına yine elli kollu şakalarla karşılık veriyor. Tatlıses, bundan hoşlanmamış olacak ki sert çıkıyor ve aralarında bir kavga başlıyor. Son olarak, kurşun sesleri duyuyorum. Kavga, silahlı bir kavgaya dönüşmüş. Oralarda bir yerde uyanıyorum. 

Uyandığımda rüyalarımı pek hatırlamam. Galiba çok fazla kabus gördüğüm için beynim benim için en hayırlısının unutmak olduğuna karar vermiş. Hatırladığım nadir rüyalarda ise olan biteni anlamlandırmakta güçlük çekiyorum. Rüyalarım benim hakkımda ne söylüyor, bilemiyorum. Biraz önce anlattığım rüya da buna istisna değil. Fakat, belki de rüyayı biraz daha canlı tutabilmek için, bu sefer şansımı deneyeceğim. Ona bir anlam iliştireceğim. 

Öpüşmenin kendisinin neden bu rüyada yer aldığını açıklamama gerek yok. Ama onun tüm benliğimi kapsayan bir eylem olmasının bir anlamı olmalı. 

Öpüşmek belki de düşünebileceğimiz en işteş eylemlerden birisidir. Her iki tarafın aktif katılımına ihtiyaç duyar. Her iki tarafın farklılıkları önemini yitirir. Dudaklar bir rekabetin alanı, ya da bir tarafın diğeri üzerindeki hakimiyetinin aracı olamaz. Öpüş eşitlikçidir. 

Öpüşmek işlevsizdir. Bir doyum noktası, öpüşmenin sonunda bizi bekleyen bir hedef yoktur. Kamusalla özel alan arasında, masumiyetle cinsellik arasında, sınırda ve sınırlanmış bir yetişkin oyunudur. Çocukların pek iyi bildiği gibi, bir oyunun içeriği, eylemin verdiği haz karşısında önemsizdir. 

Yukarıda anlattığım rüyadaki öpüş, ne işteş ne de işlevsiz. O’nun bana hakim olduğu, benim içerisinde kaybolduğum, yutulduğum bir eylem. İkimizin bedeninin arasındaki sınırların kalktığı, bütünleştiğimiz (mecazen değil) bir hal değişimi. Bir oyun değil. Eylemin sonunda mutlak bir tatminkarlığa erişebiliriz. O bana sahip olabilir ve ben onda kaybolabilirim. 

Elbette bu kayboluşun içerisinde büyük bir hazzın yanı sıra korkutucu bir bilinmezlik de var. Bir yanda benliğin yok oluşunun korkusu var. Diğer yanda, böylesi derin ve temkinsiz bir yakınlaşmanın, duygusal bir teslimiyetin sonuçlarını kestirememenin korkusu hakim. 

Belki de bu yüzden, öpüş yarıda kesilmek zorunda. Aklımın alarm zilleri devreye girmeli. Gerçeklik kendini, şoför saçı ve Tatlıses aracılığıyla egemen kılmalı, beni yavaş yavaş indiğim derinliklerden tutup çıkarmalı. Düşünsenize, sadece bir öpüşten ibaret olan, gerçekliğin çirkin öğelerine ihtiyaç duymayan bir hikaye olabilir mi! 

Niye özellikle o saç şeklini ve iboyu aklıma getirdiğimi bilemiyorum. Hem o ön koltukta oturan eleman da neyin nesi. Benden bu kadar. 

