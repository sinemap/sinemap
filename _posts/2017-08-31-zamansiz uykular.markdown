---
title: Zamansız uykular
category: psikoloji
image: assets/img/featured/bebek.jpeg
tags: [depresyon, ölüm, yalnızlık]
description: Kendimizden kaçabileceğimiz güvenli ve hayatsız sığınağımız uyku.
--- 

Uyku bir toplumsal sözleşme. Gündüz yaşayan insanlar, geceyi bağımsızlıklarını deneyimleyebilecekleri zaman olarak seçmişler. Gündüz, insanların zamanı. Çalışanlar, gezip tozanlar, buluşanlar, yemek yiyenler bu alemde dolaşıyor. Bu bakımdan zamansız uykular bir aykırılığın göstergesi. Zamansız uyku, insanlarla çatışan bir yanımızı ifşa ediyor.

Uzun yıllardan beri ne zaman uyuduğum ne zaman kalktığım belli değil. Bazen öğle vakti yatağa giderim, bazen tüm gece uyumam. Bunu ifade ettiğim toplumsal sözleşmenin kurallarına bir başkaldırı olarak değerlendirmek mümkün. Ya da ''Uyku saatini bir kez kaçırınca yakalamak zor oluyor,'' diye açıklayabiliriz. Belki de biyolojik bir açıklaması vardır. Sonuçta, randevularımı, derslerimi, güneşi ve insanları kaçırır oldum. Sebebi her neyse durumdan memnun değilim. 

Garip saatlerde uyumak yaşamı taşımakta zorlananların kendilerini belli ettikleri başlıca özelliklerinden biridir. Diğeri de sabah kalkınca ilk iş bir sigara yakmak. Uyku benim için bir kaçış oldu. Bunun sebebi uykularımın çok tatlı olmasından değil. Çoğu kez bedensel bir tükenmişlik içerisinde yatağa giriyorum. Uyandığımda hatırladığım rüyalarım çoğunlukla kabus. Ama hayatın bana verdiği tedirginlik, uykunun yarı-ölü halini ehven-i şer kılıyor. 

Uyku yaşamın bir süreliğine askıya alınma hali. Zamansız uyku ise bu askıya alma işleminin bilinçli bir şekilde ve bedenin ihtiyaçlarından bağımsız olarak yapılması. Portekizli karamsar yazar Fernando Pessoa'nın _The Book of Disquite_ kitabında sık sık uyku meselesine kafa yorduğunu görebiliriz. Kitabın bir yerinde şöyle diyor:

> Eğer bir gün tüm sanatçılığımı toplayarak büyük bir ifade gücüne ulaşabilseydim, uyku hakkında bir eser yazardım. Hayatta uykudan büyük bir zevk tanımıyorum. Hayatın ve ruhun önemsizleşmesi, tüm varlıkların ve tüm insanların bilinçten silinmesi, hafızanın ve illüzyonların yokluğunda bir gece, ne geçmiş ne de gelecek tarafından işgal edilmeyen...

Uykunun, özellikle zamansız olanının, bir yorumu, insanın ölüme olan eğilimine (death drive) _evet_ demesi. Fakat diğer yanda, uykuyu uyku yapan ve onu ölümden farklılaştıran şey kişinin uyanacağına olan inancı. Yani buradaki _evet_ koşulsuz değil. Hayata geri dönmeye dair umut orada. Uyku, arafta bir hâl. 

Yani bir kararsızlık hali. Bir randevunuz vardır örneğin. Tüm canlılığıyla sizi kendisine ve yaşama çağıran bir insanla buluşma imkanı önünüzdedir. Fakat, her ilişkinin içerisinde mevcut olan, hayal kırıklığına, kaybetmeye ve acı çekmeye dair risk, bu buluşmayı zorlaştırır. Uyuyup buluşmayı kaçırırsınız. Bir başka deyişle ölüm ve yaşam güdüleriniz arasında bir karar veremezsiniz. Zaman bu kararı sizin için verir. 

Uyandığınızda kendinize dair bir hayal kırıklığı baş gösterir. Ama aynı zamanda bu buluşmadan yırttığınız için sevinirsiniz. İnsanlarla zaman geçirmek, çünkü, size haz vermiyordur. Niye böyle bilmiyorum. Zamansız uyuyan kişi, içerisinde bir boşluğun varlığını bilir. Ve bu boşluğun neredeyse somut bir boşluk olduğuna (akciğerleri olmamak gibi) ve bunun başkaları tarafından da görülebildiğine inanır. Sanki sokakta göz göze geldiği bir yabancı onun en zayıf yanını, içindeki boşluğu tüm şeffaflığıyla görebilirmiş gibi. Bu yüzden zamansız uykucu  insanlarla temasında devasa bir tedirginlik içindedir. Ona göre kendisinde, başkalarında olan tarif edilmesi güç _o ışık_ yoktur. 

Bir yanda sevgililerimle yaşadığım en mutlu anların onların uyuduğu ve benim uyanık kaldığım anlar olduğunu hatırlıyorum. Duygusal bir iletişim talebinin ortadan kalktığı, kendi yalnızlığımla baş başa kalabildiğim, bir ilişkiye bağlanma korkusundan kaçıp sığındığım anlar. Beni korkutan tam olarak nedir, bilmiyorum. Keşke bilseydim. Diğer yanda, hep benim uykuda olduğum ve sevgilimin uyanık kalıp beni izlediği bir anın düşünü kuruyorum. Sanki ölüme fazla yaklaşırsam beni çekip kurtarabilirmiş gibi. Öylesi bir güven hissi. 






