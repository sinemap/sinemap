---
title: Feragat ve bağımsızlık
category: psikoloji
image: assets/img/featured/feragat.jpeg
tags: [korku, değişim]
description: İrademizden vazgeçmenin huzuru. Değişimin çetinliği.
--- 

<span class="dropcap">Her birlikteliğin bedeli vardır. Mevcut ilişkileri sürdürebilmek, sahip olduklarımızı korumak, çoğu kez, sahip olabilme imkanımız olan şeylerden vazgeçmeyi gerektirir. Feragat etmek, hayatımızda bir ''düzen'' inşa edebilmenin ön koşuludur. Kronik sorunları olan ilişkileri ve hayat tarzlarını korumak için ideallerimizden ve potansiyelimizden taviz vermek; arzulanan bir şeye erişmeye çalışmak yerine tüm eksikliklerine rağmen mevcut olanı sürdürebilmek için çabalamak, hayatımızın inşası için, toplumsal ilişkilerde bir yerde konumlanabilmek için ve en önemlisi aidiyet hissi için bir zorunluluktur belki de.</span>

Yeni, yabancı, heyecan verici ve keşfedilmedik bir şeyin belirsizliği yerine, kusurlu ve tanıdık olanı tercih ederiz. Sınırlı zamanımızı ve enerjimizi bir yabancılığın keşfine sıfırdan başlamaktansa, tanıdık kusurlarla tekrar tekrar yüzleşmek için harcarız. Yarı-mutlu yarı-mutsuz olduğumuz düzene zarar gelmesin diye, yabancısı olduklarımıza derin bir güvensizlik ve tedirginlikle yaklaşırız. Özel hayatlarımızda kuşandığımız bu muhafazakarlık, sahip olduklarımızı korumak için ve aynı zamanda bizi koruduklarımıza muhtaç etmek için gerçekten işlevseldir. 

Fakat korumaya çalıştığımız tam olarak ne? Bir yabancının ya da yeni olan bir şeyin hayatımızda belirmesiyle hissettiğimiz tedirginlik kime karşı? Neden korkuyoruz? 

Marx, Kapital'de burjuvayı _bedene bürünmüş sermaye_ olarak tanımlar. Buna göre kapitalistin sermaye dolaşımının evrensel yasalarından bağımsız bir iradesi yoktur. Kapitalistin birey olarak iyi, kötü, erdemli vs. olması da alakasızdır. Sahip olduğu sermaye, kapitalisti birikim süreçlerindeki toplumsal rolüne ve bunun içerdiği egemenlik ilişkilerine zorunlu kılar. Sermaye, kağıt üzerinde kapitaliste ait olan bir şeyken, gerçekte kapitalist üzerinde egemenlik sahibi olan, dışsal bir iradeyi ona dayatan bir güçtür. 

Sahip olduğumuz ilişkiler de üzerimizde böylesi bir otoriteye sahip. Kancalarımızı taktığımız başka hayatlar ne kadar fazlaysa ve kancalarımız ne kadar derine inmişse vazgeçmek o kadar zor oluyor. Bu yerleşik ilişkiler içerisinde kendimize bir anlam verebiliyoruz. Bu ilişkilerin kötülükleri de kendimize verdiğimiz anlamın bir parçası. Sanırım aidiyet böyle bir şey. Onlar gibi olmak istemezken, onlarla birlikte olmayı istemek gibi imkansız bir mücadele. 

İrademizi, sahip olduğumuz ilişkilerin, parçası olduğumuz küçüklü büyüklü toplulukların iradesine teslim ediyoruz. Ve irademizin bir parçasını güvendiğimiz _daha büyük bir güce_ (ana, baba, sevgili, Allah vs.) terk etmekte inanılmaz huzur verici bir şey var. Prensipte ateistken dine inanırsanız (o nasıl oluyor lan?) ya da aile kurumunun karşıtıyken evlenirseniz, iradenizi teslim etmenin hazzından tadabilirsiniz. Artık eskisi kadar mücadele etmek, kontrolde olmak, belirsizlikte yaşamak zorunda değilsinizdir. Hayatta bir yere varmışsınızdır. 

Bu yüzden, hayatımızda yeni olan şeyin belirmesinin verdiği tedirginlik, bizi yeniden irade sahibi olmaya zorladığı için sıkıntı verici. Kendimizi güvene aldığımız ilişki düğümlerini çözmeye, çözmek olmasa bile onlar hakkında cidden düşünmeye bizi teşvik ettiği için bu kadar güvensiz. Hayatımızın katılaşmış sorunlarını kabul etmek ve bir şeyleri değiştirmeye cüret etmeden, bu değişimin vereceği rahatsızlığı sevdiğimiz insanlara yaşatmadan var olmaya devam etmek çok daha kolay. Özellikle bunun alternatifi yeni belirsizlikler olunca. 

Korktuğumuz, bizim dışımızdaki güçlere havale etmeden irademizi sahiplenebilmek. Ve bunu yaptığımızda içerisinde olduğumuz ilişkilere ihanet edeceğimiz düşüncesi. Fakat içten içe biliyoruz ki, biz olmasak da veya biz başka bir insan olsak da sevdiğimiz ve bağlı olduğumuz ilişkiler ve bu ilişkilerin insanları var olmaya devam edecek. Onların hayatları bizimkine hayal ettiğimiz kadar bağlı değil. Kendi irademizi kullanarak sevdiklerimizi yitirebileceğimiz algısı çoğunlukla fantezilerimizin ürünü. 

En acısı şu: Bağımlı olduğumuz insanları yaptığımız feragatlerden dolayı suçlu tutmak. Bağımsız olamayışımızın sebeplerini onların isteklerinde, onların bizim üzerimizdeki hak iddialarında ve bizimle onlar arasında _varsaydığımız ebedi bağlılıkta_ aramak. Sonuç olarak nefretle, alışkanlıkla, kaygılarla ve sevgiyle bağlı olduğumuz ilişkiler, yitirilmiş imkanların ve özgürlüğümüzün kökeninde yatıyor. Böyle olmayın. Yabancılara merhaba deyin. 






