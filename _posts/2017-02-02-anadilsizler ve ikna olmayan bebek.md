---
title: Anadilsizler ve ikna olmayan bebek
category: erkeklik
image: assets/img/featured/efkar.jpeg
tags: [çocukluk, varoluş, depresyon]
cillop: true
description: İnsanlarla sahici temasları mümkün kılan o ilk dilin eksikliği.
---

Kelimelerin diyalogun ötesinde bir işlevi olduğunu yeni öğreniyorum. Kelimeler sadece düşüncelerin aktarımının bir aracı değil, onların oluşumunun bir aracıymış. Yeni bir anlayış için yeni kelimeler telaffuz etmek gerekiyor. Daha doğrusu anlayış ve kelime aynı anda doğuyor.

Beynimizdeki ya da kalbimizdeki yeni bir şey, ifadesini bir sözcükte buluyor. O yeni şeyin ifadesi gibi varlığı da sözcüğün varlığına bağlı. Tarihselliği ve toplumsallığı barındıran hayli yaşlı bir sözcük, ortak malımız, o yeni ve oldukça kişisel şeyle buluştuğunda yenileşiyor. O anda hayata başka bir perspektiften bakabiliyoruz.

“Bunu yeni mi fark ettin?” derseniz, haklısınız. Çoğu şeyi zaten geriden takip ediyorum. Başkalarının hayatında gördüğüm samimiyet, bir hareket, bir söz, bir mimik, ana özgü ufak ve hoş şeyler, karakterin, hafızanın ve ilişkilerin yapıtaşları bende uzun zamandır şaşkınlık uyandırdı. Sanki başkaları benim sahip olmadığım, duyamadığım ve konuşamadığım çok güzel ve evrensel bir dili konuşuyorlar ve ben o dilden dışlanmışım gibi. Kelimelerim o kadar eksikti, hala eksik. “Fark etmek”, yani kelimelerimi bulmak, hep tökezlediğim bir uğraş oldu.

Varoluşumuza dair bu en önemli kararı alan, yaşamın yaşamaya değip değmeyeceğine dair bu ciddi felsefi soruyu cevaplayan bir bebek.

Kelimelerle anlamın kardeşliği bana kendim hakkında başka bir şey daha öğretiyor. Kelimeleri seçememem, lafı dolandırmam ve bulandırmamın arkasında belki anlam dünyamın bulanıklığı vardır ve sadece az kitap okumam değil. Çünkü başkalarının o güzel ve evrensel dili, dokunuşları, gülüşleri, her şeydeki, benim tutukluğumla tezat oluşturan akıcılıkları belki ortak bir dilden, kelimelerin birleştiği o anlam dünyasından geliyor: Her insanın anadilinden.

Sorun belki de budur, anadilsizliğim. Yaşadığın ülkeye ait olmadığının sana dilinle hatırlatılması fena, derin bir yalnızlık ve yabancılık. Azınlığın yine de yüzünü dönebileceği başka bir anadili vardır. Kendisine bir aidiyet veren, varlıkları sözcüklerle daha güçlü kavramasını sağlayan bir anadil. Fakat bizim bahsettiğimiz evrensel anadil söz konusu olduğunda, yalnızlık ve yabancılık bambaşka boyutlara ulaşıyor. Yalnızlık varlığınızı kapsıyor. Eğer bu mümkünse, yabancılık kimliğiniz oluyor. Evrensel anadili konuşamamak ve anlamamak, dünyada yeriniz olmadığı fikrini bilincinizin derinlerine yerleştiriyor.

Her şey nasıl başladı? Evrensel anadili konuşmak başkaları için bu kadar kolayken, bazılarımız neden bundan mahrum kaldı? Bu mahrumiyet, dinmeyen bir susuzluk gibi, çok temel bir insani ihtiyaçtan ilelebet yoksun olmak gibi. Sanırım, evrensel anadil, herhangi bir dil gibi küçük yaşta öğreniliyor. Bazılarımızın yaşamının çok başlarında bir şeyler ters gitti. Sonraları bir şeylerin yanlış olduğunu fark ettiğimizde çok geçti. Düzeltmeye çalıştık, olmadı. Anadilin cilvesi bu ya, sonradan öğrensen de anadilin olmuyor.

Woody Allen’ın Crimes and Misdemeanors filminde yaşlı filozof Louis Levy bu halle alakalı bir şeyler anlatır. Yaklaşık olarak şöyle diyor: 

> Şunu hatırlamalıyız ki, doğduğumuzda hayata devam etmeye ikna olmak için çokça sevgiye ihtiyaç duyarız. Bu sevgiyi bir kez aldığımızda çoğunlukla yaşamımızın geri kalanında bizimle kalır. Fakat evren oldukça soğuk bir yerdir. Bizlerin duyguları onu ısıtır. Ve bazı durumlarda, artık çabalamaya değmediğini düşünürüz.

Levy’nin ilk cümlesi özellikle dikkat çekici. Daha önce hiç, muhakemesi gelişmemiş, herhangi bir şeyi kendi başına yapamayan bir bebeğin çok ciddi bir konuda ikna olmaya ihtiyacı olduğunu düşünmemiştim. Varoluşumuza dair bu en önemli kararı alan, yaşamın yaşamaya değip değmeyeceğine dair bu ciddi felsefi soruyu cevaplayan bir bebek.

Ve bu varoluşsal soru aslında ancak bir bebek tarafından yanıtlanabilir. Çünkü, hayatımızın bu aşaması geçtiğinde, bu soruya cevap verebilmenin önünde en büyük engeli bilincimiz teşkil ediyor. Bu soru çok büyük, çok saçma, çok yorucu bir soru haline geliyor. Bebeğin, meme ister gibi, bir dürtüyle yaşama yönelmesi, bizi hayatımız boyunca bu sorunun ağırlığı altında ezilmekten kurtarıyor. Diğerleri, eskinin ikna olmamış bebekleri, anadilsizler, soğuk bir evrende bu soruyu kendilerine tekrar ve tekrar soruyorlar.
