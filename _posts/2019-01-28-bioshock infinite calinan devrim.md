---
title: 'Bioshock Infinite: Çalınan devrim'
category: teknoloji
image: assets/img/featured/bioshockf.jpeg
tags: [oyun, devrim, eleştiri]
cillop: true
description: Bioshock'un sınıf ve ırk hakkında söylediklerine itafen
--- 

_Bioshock: Infinite_, 2013'te Irrational Games tarafından hazırlanan ve serinin üçüncü (ve şu an için son) ürünü olan FPS türünde bir oyun. Serinin ilk oyunu _Bioshock_ (2007), çoğuları tarafından oyun sektöründe ciddi felsefi-politik sorularla haşır neşirlik bakımından önemli bir dönüm noktası olarak düşünülüyor. Derin mevzulara cüretkar bir giriş yapmasının yanı sıra, oyun geliştiricisi ile oyuncu arasındaki ve oyunun hikayesi ile mekaniği arasındaki ilişkilerin eleştirel analizlerinde orijinal Bioshock'un yeni sorulara [^1] kapı araladığını ve bu bakımdan bugünün oyun kültüründe __hikayenin__ ön plana çıkıyor olmasında azımsanmayacak bir katkısı olduğunu söyleyebiliriz. Serinin, ayrı bir oyundan ziyade _expansion pack_ havasındaki başarısız ikinci oyununun ardından, Infinite, ilk Bioshock'ın iddiasını sürdürmeye çalışıyor. 

 __Uyarı:__ Ağır spoiler içerir.

## Rapture'dan Columbia'ya değişen estetik

Ve bu konuda bence oldukça başarılı da oluyor. İlk Bioshock'un en göz alıcı özelliklerinden biri mekan olarak okyanusun dibinde kurulmuş bir şehri (Rapture) seçmesiydi. Oyunun ilk sahnelerinde yüzeyden derinlere inip bu şehri ilk gördüğümde oldukça etkilenmiştim. Suyun içinden kırılarak gelen ışığın yarattığı loşluk, bu loşluğun içinden gelen garip ve ürkütücü sesler, etraftaki tanıdık ve fazlaca bariz propaganda araçları... Infinite, Bioshock'la özdeşleşmiş bu etkileyici atmosferi  terk etme cüretini göstererek bir risk alıyor. Ve bu riski almışken de, gözünü budaktan sakınmayıp, oyunun distopik kentini bir diğer uca, gökyüzüne taşıyor. Rapture kadar olmasa da, göklere yükselip Columbia'yı ilk kez görmek haz verici. Rapture'ın karanlık atmosferinin aksine, Columbia ilk bakışta alabildiğine aydınlık ve güzel bir şehir. Bu da oyunun ilerleyen safhalarında tanışılan kentin karanlık yüzüyle etkileyici bir tezat oluşturuyor. 

Oyun mekaniğine dair en önemli değişim, Infinite'de 'sky-line' adı verilen ve havada hızlı ulaşımı sağlayan rayların olması. Bu özellik Columbia'daki oyun sahnelerine ve dövüşlere dikey bir boyut katması bakımından faydalı ve gökyüzünde yer alan bir şehirle uyumlu bir ekleme. Fakat oyunu iki defa oynamama rağmen, zorunlu olmadıkça bu rayları kullanmadım. Yine de bazılarına çok kullanışlı gelebilir, nitekim ben iyi bir oyuncu değilim. Bunun dışında, oyun aynı anda sadece iki silah taşımanıza izin veriyor. Bu bazı anlarda oldukça sınırlandırıcı olabiliyor. Oyuncuya süpergüçler veren _vigorların_ kullanımında böyle bir sınırlama yok. Özetle, kararsız olduğum sky-lines dışında, oyuncunun hareket ve dövüş opsiyonlarında serinin önceki oyunlarına kıyasla büyük bir değişim yok. 

{% figure caption: "_Columbia_" class:"large-other" %}
<div class="ratio-box" style="padding-bottom: 56.25%">
<img alt="Bioshock Infinite, Columbia" class="lazyload" data-src="/assets/img/others/bioshock1.jpeg">
</div>
{% endfigure %}

Fakat Rapture'da oyuncunun süpergüç kaynağı olan plasmidlerle oyun hikayesinin doğrudan ilişkisi, Columbia'da mevcut değil. İlk Bioshock'un baş karakteri Jack, Rapture'a vardığında başarısızlığa uğramış bir ütopyayla karşılaşıyor. Rapture'ın temelinde yatan bireysel gelişim ideolojisinin somutlaştığı plasmidler, aşırı kullanım gibi sebeplerle Rapture sakinlerinin splicer denen plasmid bağımlısı deli tiplere dönüşmesine yol açmış. Plasmidler ve plasmidlerin ham maddesi olan _Adam_ bu bakımdan Rapture'da kendine has bir ekonomiye sahip. Rapture'ın tüm sakinlerinin yanı sıra, oyuncunun kendisi de bu sınırlı kaynaklara ulaşmak için şiddetli bir rekabet içerisinde olmak zorunda. 

Fakat Infinite'de vigorlar, plasmidlerle aynı işlevlere sahip olmalarına rağmen, Rapture'dakine benzer bir ekonomiyi teşkil etmiyorlar. Erişimi oldukça kolay olmasına rağmen, oyuncu dışındaki kimse bu vigorları nedense kullanmıyor. Columbia'nın sakinlerinin süpergüçlere ilgisizliğinin mantıklı bir sebebini bulamadım [^2]. Fakat, bu 'mantık hatası' oyun hikayesini geliştirmek için verilen bir taviz olarak değerlendirilebilir. Infinite, oyuncuyu Rapture'da olduğu gibi çökmüş bir deneyin ortasına koymaktansa, hikayeyi görkeminin zirvesinde olan Columbia'da başlatmayı tercih ediyor. Ve başlangıçta beyaz orta sınıf insanların mutlu dünyasına tanıklık etmek, hikayenin akışı bakımından kritik bir öneme sahip. Başlangıçtaki bu mutlu tablonun gizlediği ırkçılığın ve sömürünün boyutları oyuncuya kademeler halinde tanıtılıyor. Fakat, sonuç olarak Rapture'a kıyasla vigorların hikayeyle, karakterlerle ve mekanla olan zayıf ilişkisi Infinite'in bir zaafı olarak görülebilir. 

## İdeolojilerin karmaşası

Tıpkı Rapture gibi Columbia'nın da tematik derinliğini sağlayan şey, mevcut sağ ideolojilerin  radikal biçimlerde uygulanabildiği bir deney sahasını temsil etmeleri. Rapture'ın kurucusu Andrew Ryan gibi Columbia'nın kurucusu Comstock da yeryüzünde ideallerini gerçekleştirememenin verdiği bir hayal kırıklığıyla alternatif bir dünya inşa etmeğe girişiyorlar. İlk Bioshock, Ayn Rand'ın _objectivism_ dediği, denetimsiz kapitalizmin, bireyciliğin, rasyonel aktörün kutsandığı bir felsefeyi konu alıyor. Infinite ise, tekil bir ideolojiyi hedefine koymaktansa, milliyetçilik, ırkçılık, dini otorite, kapitalist sömürü gibi büyükbaşların hepsine birden dokundurmayı amaçlıyor. 

{% figure caption: "_Yancımız Elizabeth Finkton bölgesinde_" class:"large-other" %}
<div class="ratio-box" style="padding-bottom: 56.25%">
<img alt="Bioshock Infinite, Elizabeth" class="lazyload" data-src="/assets/img/others/bioshock2.jpeg">
</div>
{% endfigure %}

Bu kadar fazla meta tartışmaya karşı bayrak açmanın doğal bir sonucu olarak, Infinite, egemenlik sistemlerine yönelttiği eleştirilerde muğlak ve eksik kalıyor. Columbia'daki rejimin ırkçı ve kapitalist yapısı görece uzun ele alınıyor. Fakat, Columbia'nın kurucusu Comstock aynı zamanda peygamberlik misyonunu üstlenmişken, bu dini otoritenin kent halkının gündelik yaşamında nasıl bir iz bıraktığı meçhul. Bunda, Infinite'in dini, kurumsal bir yapıdan ziyade lidere sadakat ve inanç gibi dar bir anlamda ele alması belirleyici oluyor. Irkçılığın ve kapitalizmin kurumları oyunda mevcut ve belirginken, dini kurumlar varsa bile etkisiz görünüyor. Milliyetçilik meselesi ise, oyuncunun kontrol ettiği Booker'ın Slate denen sıkıcı herife karşı çatışmasında ortaya çıkıyor. Buradan Booker'ın daha önce Boxer Ayaklanması'nda ve Wounded Knee Katliamı'nda utanç verici işler yaptığını falan anlıyoruz. ABD'nin 'kurucu babalarına' oyun boyunca yapılan referanslara ve Columbia'nın _gerçek_ Amerikan milliyetçiliğini tanımlama misyonuna yapılan vurguya rağmen, milliyetçilik, baş karakterin geçmişine biraz renk katan bir meze olarak kalıyor. 

İlk Bioshock'ta tüketim ve _Ryan_ ile _Fontaine_ arasında olduğu gibi rekabet temaları üzerinden geliştirilen anti-kapitalist eleştiri, Infinite'te yerini tekelleşmenin ve kapitalist üretim süreçlerinin eleştirisine bırakıyor. Bence, ilk oyuna kıyasla bu daha az nüanslı bir eleştiri, ama kapitalizmin krizini aç gözlü sermayedar _Jeremiah Fink_ örneğinde olduğu gibi monopoli ve azgın sömürüde aramakta sorun yok. Üretim sürecine yöneltilen bu odak en fazla _Finkton_ bölümünde ortaya çıkıyor ki, benim için oyunun en zevkli zamanları burasıydı galiba.  

## Sistem eleştirisinden liberal sinikliğe

Oyunun tematik bölümlere ayrıldığı söylenebilir. Finkton'dan önceki bölüm ırk meseleleri üzerinde dururken, Finkton daha çok sınıf ilişkilerine eğiliyor. Finkton, hem sahne tasarımı hem de Columbia'nın alt sınıflarının yoksulluğunu etkileyici bir biçimde sergilemesi bakımından oyunun zirve noktası. Infinite'in bu zirveden düşüşü çok sert oluyor. 

{% figure caption: "_Daisy Fitzroy. Propaganda_" class:"img-left-float" %}
<div class="ratio-box" style="padding-bottom: 161.09%">
<img alt="Bioshock Infinite, Daisy Fitzroy" class="lazyload" data-src="/assets/img/others/bioshock4.jpeg">
</div>
{% endfigure %}

Infinite'de ezilenlerin ırkçı-kapitalist sisteme karşı direnişini örgütleyen Vox Populi adlı örgütün ve örgütün lideri Daisy Fitzroy'un adını oyunun başından itibaren sık sık duyuyoruz. Fakat Finkton'a gelinceye kadar örgütle yakın bir temasımız olmadığı gibi, örgütlenme sürecine ve hareketin nasıl kök saldığına dair pek bir fikir edinemiyoruz. Vox Populi'nin _devrimi_, başka bir alternatif zaman çizgisine ışınlanmamız sonrasında gerçekleşiyor (Valla, hiç sormayın ben de tam anlamış değilim nasıl oluyor). Sorun, ezilenlerin devriminin oyuncunun _ilahi eline_ ihtiyaç duyması. 

Devrimin bir anda gelmesine rağmen, devrimi kutlayan insanların arasında gezinirken baya heyecanlanmış, coşku dolmuştum. 'Oley be gerçek dünyada olacağı yok, bari burada azcık keyfini sürelim' diye düşünmüştüm. Sonra bunu da elimizden aldılar. 

Devrim sonrasında Vox Populi militanları masum insanları öldürüyor, Fitzroy bir çocuğun yaşamını tehdit ediyor, acayip saçma bir şekilde (gerçek Booker şehit oldu, sen bizim Booker'ımız değilsin diyerek) devrim sonrası kahraman ilan edilen Booker, bir anda Vox Populi'nin düşmanı oluyor. Sonra, Booker,  "Comstock'un Fitzroy'dan farkı yok, insanların eline iktidar verirsen hepsi böyle olur" gibi bir şey diyor. Booker'ın yancısı Elizabeth "Acaba, Vox Populi'nin devrimine yardım ettik diye onların suçlarından biz de mi sorumluyuz" diye vicdan yapıyor. Sonra, Handymen ve Motorized Patriot gibi eski rejimin kolluk kuvvetlerinin Vox Populi için savaştığını görüyoruz. Tüm bu saçma dramanın arasında olan bizim devrime oluyor. 

Devrim anına kadar Booker'ın geçmişine dair kötülükleri ortaya saçılırken, devrim sonrasında eleman birden ahlak timsali oluyor. "Oğlum bu eleman katliamcı, işçi düşmanı falan değil miydi, ben bu dildonun görüşlerine neden kıymet vereyim?" demeye kalmadan oyunun hikayesinin de Booker'ın görüşleriyle örtüştüğünü anlıyoruz. Bu noktadan sonra da karşı devrimci safa katılıp, Vox Populi üyelerini öldürüyoruz. 

{% figure caption: "_Vox kötülük peşinde_" class:"large-other" %}
<div class="ratio-box" style="padding-bottom: 56.25%">
<img alt="Bioshock Infinite, Vox" class="lazyload" data-src="/assets/img/others/bioshock3.jpeg">
</div>
{% endfigure %}

Infinite, geliştirmeye çalıştığı çok boyutlu sistem eleştirisinde eksik kalıyor. Burada sorun yok, başarısızlık olağan bir şey. Asıl sorun şu: Infinite, sistemin alternatifini savunma imkanına rahatça sahipken, "Tüm iktidarlar kötüdür, ezenin şiddeti kadar ezilenin şiddeti de haksızdır, ezilenler iktidara gelirse onların da ezenlerden farkı kalmaz" gibi gerici bir savda takılıp kalıyor. Bu ahlaki mesajı da, gayet ezenlerin safında olan Booker'ın ağzından bize aktarıyor. Ezilenlerin sömürü, şiddet ve ırkçılık ile dolu tarihi de bir anda olmamış sayılıyor. 

İlk Bioshock, kapitalizmin cüretkar bir eleştirisiydi. Infinite'in politik ufku sinik bir liberalizmin ötesine geçemiyor. 



 















[^1]:	Misal, Far Cry'ın yapımında çalışmış Clint Hocking'in yazdığı Bioshock eleştirisinde geliştirdiği [Ludonarrative Dissonance](https://clicknothing.typepad.com/click_nothing/2007/10/ludonarrative-d.html) kavramı oyun dünyasının sınırlarını da aşan (yer yer akademik) bir ilgiye tabi olmuştu. 

[^2]:	Bu konuyu da ele alan Infinite'in değerlendirildiği [bir video](https://www.youtube.com/watch?v=HB8u3txkYuw)