---
title: Aristokrat olmak istiyorum
category: ahaliye
image: assets/img/featured/aristokrat-olmak.jpeg
caption: Sebastian Schuppik, Unsplash
tags: [emek, kapitalizm, sınıf]
cillop: true
description: Çok kısa süren iş hayatımdan hareketle kapitalizme dair birkaç gözlem
--- 

3 Ocak’ta işe başladım. 1.5 yıl iş arayıp, 100 küsür iş görüşmesinin ardından, oldukça geç bir yaşta hayatımın ilk tam zamanlı işine girmiş oldum. 15 Ocak’ta çalıştığım birim kapandı, işten çıkarıldım. 2 haftayı bulmayan iş hayatımda edindiğim deneyimleri sizlerle paylaşmak istiyorum. 

İlk iş gününün sonunda, otobüsle eve dönerken kendimi tuhaf duyguların içinde buldum. Bunlardan ilki, yeni bir farkındalığın getirdiği şaşkınlıktı: İnsan hayatının merkezindeki iş, tamamen absürt bir şey. Doktor ya da fırıncı falan değilseniz, yani üretiminiz insanların gündelik hayatlarını idame ettirmesi için bir gereklilik değilse, çalışmak sadece patronun size para vermesi için patronu zengin etmek demek. İnsanların çocukluktan itibaren yönlendirilip, koşullandırıldıkları, sonra da hayatlarının birincil önceliği haline gelen ve enerjilerinin büyük kısmını sömüren __iş__ (En azından işlerin büyük bölümü), insanın zihinsel ve bedensel potansiyeline vurulan büyük bir darbe, üretimini zincirleyen ağır bir yükten başka bir şey değil. Tamam, klişe bir yorum, kabul ediyorum. Ama işe girince, bu beylik düşünceler eskisinden daha haklı gelmişti.

Marx, Gotha Programı’nın Eleştirisi’nde, emeğin burjuvazi tarafından yüceltilmesinin, emeğe “doğaüstü bir yaratıcılık” atfedilmesinin, emeğin materyal koşullarına hükmedenlerin, emeğin sarf edilmesinin koşullarını belirleyenlerin, işe alanın ve işten çıkaranın burjuvazi olduğu toplumlarda mantıklı ve doğal olduğunu söyler. İşin garip tarafı, benzer sikko işlerde çalışanlarla muhabbetlerimde, işsizliğin bir tuhaflık ve derhal giderilmesi gereken bir eksiklik olarak değerlendiren perspektiflerle sıkça karşılaşıyorum. İşsiz işsizliğinde huzur bulmamalı diyen bir _işsiz-shaming_ tavrı hayli yaygın. Dahası, bu tavrın sahipleri de yukarıda yazdıklarıma eyvallah diyecek, çalışma hayatlarına karşı sağlam nefret besleyen tipler. Oğlum sana noluyor? 

İş hayatımın ilk gününün ardından yaşadığım şaşkınlığın bir diğer kaynağı ise iş hayatının insana getirdiği üretkenliği gözlemlemek oldu. Benim için, _neyi ürettiğin_ ve _neden ürettiğin_ sorularına kapitalizmin vereceği tatmin edici bir yanıt yok. Ama _nasıl ürettiğin_ sorusuna var. Kapitalizm, insanın yaratıcılığını ve toplumsallığını elinden alsa da, ona üretkenlik verme, üretimini disipline etme konusunda hayli başarılı. Benden hiç beklenmeyecek biçimde, iş yerindeyken sağlam ve verimli çalışıyor, daha fazla iş yapmak için kendimi zorluyor ve daha üretken bir hale geliyordum. Lan ben ne yapıyorum, neden bunu yapıyorum soruları bu işkolikliğin içerisinde bertaraf edilebilir gibi geldi. Kendi kendime bir türlü veremediğim disiplin, sonunda hayatıma girmişti. Erken kalkıp erken yatıyor, 3 öğün yemek yiyor, her gün aksatmadan kaka yapıyordum. Hoş. 

{% figure caption: "Durakta bir otobüs • Foto: Hans Eiskonen, _Unsplash_" class:"huge-img" %}
<div class="ratio-box" style="padding-bottom: 66.66%">
<img alt="Durakta bir otobüs" class="lazyload" data-sizes="auto" data-lowsrc="/assets/img/huge/aristokrat-olmak-2-lq.jpeg" data-srcset="/assets/img/huge/aristokrat-olmak-2-900.jpeg 900w, /assets/img/huge/aristokrat-olmak-2-1400.jpeg 1400w, /assets/img/huge/aristokrat-olmak-2.jpeg 1900w">
<noscript>
<img src="/assets/img/huge/aristokrat-olmak-2-1400.jpeg">
</noscript>
</div>
{% endfigure %}

İlk günün bitiminde hayvan gibi yağmur yağıyordu. Durakta beklerken insanların hızlı hızlı, yorgun ve gergin evlerine kaçışmalarını seyrettim. İçimden dedim ki, “Nabıyonuz lan?”. O an özel hayat ile çalışma hayatı arasında bir koridorda durur gibi hissettim. İnsanlar evlerine gidip dinlenecek, nihayet kendileri için bir şeyler yapacak, kendileri olabileceklerdi. O koridordaki koşuşturma, ev kapısına duyulan özlem, zorunluluk saatlerinin nihayet sonra ermesi ama evde geçirilen zamanın ancak “yaşıyor” hissetmeye yetmesi çok garip geldi. 

Evde geçirilen zaman da enterasan. İdeal olanın, işi işte bırakmak, üretimi hayatın bir alanına sığdırıp, diğer alanı üretim-dışı olarak görmek olması tuhaf bir öğreti. Odam, yatağım gözüme daha değerli gözükmeye başlamıştı. Gayet makul saatler çalışmama rağmen, eve vardığımda bir yorgunluk ve uyku üstüme oturuyordu. Sonra uyku baskın geliyor, uyuyordum. Emeğin yeniden üretiminin, yahut evde geçirdiğin zamanın, sadece bu yeniden üretime yetmesi, enerjinden geriye bu kadarının kalması, kapitalizmin bu disiplininin parçası. Ve bu disiplinin (açık sömürü biçimine dönüşmeden, kendisini böyle hissettirmeden) ayarlanmasının uzun bir tarihi ve tekniği var. Bunu kendi hayatında görmek oldukça hayranlık uyandırıcı. 

Bundan iki yüz küsür yıl önce, kapitalizm insanların çoğunluğuna sağlam bir kazık atmış. Bu kazığın boyutlarını hala ölçebilmiş değiliz. Belki de bu yüzden işe gitmeye devam ediyoruz. 

Özetle, solcu olacak bir ergenin idealizminde, hayata yönelik sosyalist klasiklerden yarım yamalak aşırdığı ilk eleştirilerinde bir haklılık olduğunu düşündüm. Ben o ergenken, otobüsteki insanların suratlarındaki bitkinlik garip gelirdi. İlk iş günümün sonrasında o suratlardan biri olduğumu anladım. 













