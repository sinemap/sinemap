---
title: Totaliter kalp
category: psikoloji
image: assets/img/featured/totalkalp.jpeg
tags: [kaçış, çocukluk, depresyon]
cillop: true
description: Karşımızdakiyle kurduğumuz hayali tahakküm ilişkileri.
--- 

İnsanlardan haz almıyorum. Cidden! En romantik, eğlenceli ya da dostça birlikteliklerde, aklımda sürekli dolaşan düşünce oradan bir an önce uzaklaşmak. İlişki (daha doğrusu ben) garipleşmeden kaybolmak ve bir köşede saklanmak. Yalnızlık, aynı anda kabusum ve düşüm. Bir sarkaç gibi uzaklaşıp tekrar ona dönüyorum. İnsanlardan haz almıyorum.

Birisiyle birlikteyken içimde değişik duygular dolaşıyor. Bir yanda zayıf hissediyorum. Sanki karşımdaki tüm eksikliklerimi tüm şeffaflığıyla görebilirmiş gibi. Sanki, bedenimin tedirginliği, karşımdakinin okuyabileceği bir itiraf metni. Diğer yanda, karşımdakinin anlatacaklarına karşı gayet samimi bir ilgisizliğim var. Dünyanın en ilginç hikayesi içimdeki bir süzgeçten geçtiğinde sıkıcılaşıyor. 

Melanie Klein, bireyin gelişiminin kritik bir evresinde, bebeğin özne ile nesne arasındaki ayrımın farkına vardığını söyler. Eskiden bebek memeyi kendisine ait olarak görürken, sonra anneyi kendi iradesi olan bağımsız bir varlık olarak tanır. Anne, meme üzerindeki otoritesiyle, süt veren ve vermeyen, yani duruma göre, bebeğin öfkesinin ve sevgisinin muhatabı olur. Özne ve nesne arasındaki bu bölünme, kişinin iki elzem deneyimini açığa çıkarır. Birincisi, bireyler arasındaki farklılıkların tanınması. Ve ikincisi, çatışan duyguların aynı anda, aynı zihinde ve aynı kişiye karşı var olabileceği gerçeği. (Psikoloji okuyanlar taşlamasın, benden bu kadar.)

Birisiyle birlikteyken, örneğin bir arkadaşla kurabiye yiyip muhabbet ederken, içimdeki mini totaliterin kıpırdandığını hissediyorum. Bir şey beni tüm varlığımla o kişiye adanmış hissetmeye itiyor. Başka bir şey (aynı şey de olabilir) içimde ona yönelmiş bir nefreti körüklüyor. Salt sevgi ve salt öfke arasında salınıyorum. Bir yanda karşımdakiyle aynı hissetmeye, onunla özdeşleşmeye, aynı kişi olmaya dair bir arzu var. Diğer yanda onunla ortak hiçbir şeyimin olmadığını haykırmaya dair bir arzu. Bu iki kutup arasında gel-gitler, insanların arasındayken içimde dayanılmaz bir tedirginliğe yol açıyor. 

Bir başka deyişle totaliterliğe özenen bir kalbim var. Ya bir başkasıyla aynı kişi olma, onunla özdeşleşme ve böylece onu tamamen kontrol altına almaya dair bir yanılgı ya da tamamen kendi kendime yetebileceğime, başka kimseye ihtiyacımın olmadığına dair bir yanılsama baskın geliyor. Her ikisinin de imkansızlığı, içinde bulunduğum sıkışmışlığın ve depresyonun temellerini oluşturuyor. 

İlişkilerde bu imkansızları denerken, ilişkinin gerçekleşebilmesinin tüm sorumluluğunu başkalarının omuzlarına yıkıyorum. Beklediğim insan (kurtarıcı), ben ona tamamen sırtımı dönmüşken benden vaz geçmeyen, ben ona ilgisizken bana ilgi gösteren, ben kabuğuma iyice çekilmişken beni sokağa çağıran birisi olmak zorunda. 

Çünkü ancak böylece onun bir gün kaybolmayacağına inanabilirim. Totaliter kalbin, arzusunun nesnesi ve kendisi üzerinde toptan bir egemenliği kurma çabasının arkasında, arzuladığını kaybetmeye dair ve kişinin tarihinde eskilere giden bir korku vardır.  İnsan teması ilk olarak kaybı çağrıştırır. Ve bu korku arzuyu boğar. 

Totaliter kalp, arzusunun nesnesini yok etmeye çalışır. Nesne bu şiddetle baş edebilirse ve totaliterin yörüngesinde kalabilirse ancak, daha insancıl bir kalp belirebilir. 

