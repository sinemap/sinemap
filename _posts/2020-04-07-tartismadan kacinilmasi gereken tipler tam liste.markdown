---
title: Tartışmadan kaçınılması gereken tipler tam liste
category: ahaliye
image: assets/img/featured/tartisma-tipleri.jpeg
caption: Artur Tumasjan, Unsplash
tags: [iletişim, liste, güç, tipoloji]
description: Bu yazıda tartışmanın iki tarafa da hayır getirmeyeceği tipleri sıralıyorum. Bu insanlarla tartışmaya girecek gibi olduğunuzda uzaklaşın.
--- 

Tartışmak iyi bir şey. Yani eşitler arasında ve bir uzlaşmaya erişme amacıyla yapıldığında iyi bir şey. Kelimenin kökeni tartmaktan geliyor. Tartıştığın insanı tartmak, yani onun güçlü yönlerini ve eksiğini gediğini tespit etmek anlamında. Bunu uydurdum. Ama tartışmanın güç ile yakın bir bağlantısı olduğu gerçek. Tartışma eylemi içerisinde bir uzlaşı ihtimalini taşıdığı gibi bir egemenlik arzusunu da taşıyor. 

Tartışmak, tartışmaya katılanların türlü fedakarlıklarda bulunmasını gerektiriyor: Zaman, enerji, incinmek, hazır olunmayan bazı fikirlerle ve hislerle karşılaşma riski, değişmek, karşımızdakinin bilmediğimiz ve belki bilmek istemediğimiz yönlerini öğrenmek vesaire. Yorucu iş. Dahası tartışmanın verimli olacağına, tarafların küçük kazanımlarla tartışmadan ayrılacağına dair bir garanti de yok. Bu yüzden tartışacağımız insanları iyi seçmek gerekiyor. 

## Tip 1: Tavırlı

Tartışmaktan kaçınır. Siz bir konuyu tartışmaya açmak istediğinizde şimdi uygun olmadığını, aslında tartışılacak bir şey olmadığını, tartışmak istemediğini falan söyler. Neden konuşmak istemediğinin bir açıklaması elbette vardır. Kendisi bu nedenin farkında olabilir de olmayabilir de. Genelde kişinin o andaki yoğun duygularının rasyonel bir tartışmaya engel olacağı durumlarda açığa çıkar. Yahut sizi, tartışarak bir yere varamayacağı, uzlaşma ihtimali olmayan, aşağıdaki diğer başlıklara uyan birisi olarak görmektedir. Sonuç olarak tartışmak istemiyordur. Tartışmada ısrar etmek geri teper. Tartışmadan kaçınılması durumunda dahi, izleyen günlerde "pasif agresif" tavırlar devam edebilir. Dikkatli olmak lazım. 

## Tip 2: Alıngan

Tartışmada söylenenleri şahsına saldırı olarak görür. Birbirine yakın insanlar arasında sıkça rastlanan tartışma biçimidir. Bu tip, tartışmada söylenenleri kendisine yöneltilmiş eleştiriler ve suçlamalar olarak görecektir. Tartışmanın sonunda söyledikleriniz neticesinde bu tipi "incitmiş" olacaksınız. İncinmiş kişiden empati beklemek de olayı duygusallaştırmamasını istemek de nafiledir. "Ahlaki üstünlük" ona geçmiştir. Şimdi yapılması beklenen bu tipin gönlünü almaktır. 

Mesele psikolojiktir. Tartışmanın içeriğiyle olsa olsa zayıf bir ilişkisi vardır. Tip, kendisine dair kötü düşüncelerinizin bu tartışma aracılığıyla açığa çıktığını, aslında karşı tarafça hep _yetersiz_ ve _eksik_ olarak algılandığının sonunda itiraf edildiğini, kuşkularının haklı olduğunu düşünür. Tartışmak, bu tipin mağduru olduğu yetersizlik, yalnızlık, sevgisizlik hislerini gidermeyecektir. Çözüm? Fedakarlık ve şefkat. Ya da bu kişiden fersah fersah uzaklaşmak.

## Tip 3: İnançlı

Kutsallara ve inançlara atıfla tartışmanın _tartışma-dışı_ unsurlarını belirleyen tip. Genelde tartışmanın din meselesine geldiği durumlarda açığa çıkar. Lakin kişinin kutsallık atfettiği herhangi bir konuda da görülebilir. Mantığın dokunamadığı alanların belirlenmesine, tartışmanın çerçevesinin tanımlanmasına yol açar. Bu tipin iki türü vardır. Birincisi, rasyonel tartışmaya getirdiği bu sınırlamanın farkında olan, tarafların bu konudaki uzlaşma ihtimalinin olmadığını anlayan ve açıkça ifade eden türdür. Nadir görülen bu türle, odadaki file dokunmadan bir tartışma yürütmek mümkündür. Bu tipin diğer türü ise odada fil olmadığını iddia eder. Kendisinin kutsalları ile rasyonel konuşmanın arasında bir çelişkinin olduğunu göremez. Bu türden kaçın.

## Tip 4: Odaksız

Tartışmanın odağını, tartışılan konuyu sürekli değiştiren tip. Siz bir konuyu netleştirip, uzlaştığınız ve farklı düşündüğünüz noktaları tespit etmeye çalışırken, bu tip, konuşmanızdan önemsiz detayları seçerek bunları tartışmanın merkezine taşır. Bir örnek vereyim:

__A:__ Sosyal mesafenin sağlanabilmesi için öncelikle çalışanların ekonomik güvencesinin sağlaması lazım. 

__B:__ Ha, mesela neden sosyal mesafe diyoruz? Fiziksel mesafe daha uygun bir tabir değil mi?

Yukarıdaki diyalogda B kişisinin dediği şey gayet üzerinde konuşmaya değer bir mesele olabilir. Fakat, A'nın öne sürdüğü fikirle bir devamlılığı yok, aksine tartışmanın akışını sekteye uğratıyor. Tartışmanın amacı karşımızdakinden bir şeyler öğrenmek, bir meselede derinleşmek ise bu tip bu amacın altını oymak için birebir. En gıcık olduğum tavırlardan bazılarını sergileyen bu kafayı açıkçası henüz anlayabilmiş değilim. Yine de uzak durmakta fayda var gibi.

## Tip 5: Rekabetçi

Tartışmayı üstünlüğünü kanıtlama amacıyla yapan tip. Bu tip, tartışmayı bir tarafın kesin olarak kazandığı, diğer tarafın da kesin kaybettiği bir düello olarak görür. Gerçekte çoğu tartışma bu şekilde sonlanmasa da, bu tip, topladığını düşündüğü puanlarla egosunu yatıştırmaya çalışır. Tartışma sırasında kendisinin söylediklerine büyük önem verirken, başkalarının söylediklerini küçümser. Tartışmayı bir muharebe, fikirlerinin cihadının bir aşaması olarak algılar.

Bu tipin yanılgılarından birisi fikirlerinin çok orijinal olduğu, diğeri ise karşısındakinden öğrenilecek hiçbir şey olmadığıdır. Ama en büyük yanılgısı tartışmanın ne için olduğuna dairdir. İki farklı düşüncenin çarpışması ve sentezlenmesi, tartışmanın bir düzlemi olabilir. Ancak belki de bundan daha önemli olan, iki kişinin birbirlerini anlayabilmesi, tartışma aracılığıyla ortaya konulan fikirlerin ötesine giden bir anlayış inşa edebilmeleridir. 

Tartışma eyleminin dinamolarından birisi güç edinme ise, diğeri bir başka zihinle bağ kurmaktır. Rekabetçi tip, bu ikinci boyutu unutur.

## Tip 6: Referansçı

Tartışmaya literatürden referanslarla giren tip. Bu tip tartışmayı, öğrenmek için bir fırsat olarak değil, ajitasyonunun platformu olarak görür. Genelde konuşması "X'in dediği gibi..." şeklinde başlar. Siz bir yol keşfetmeye çalışırken, o çoktan keşfedilmiş bir yolun sloganlarını atar. Kendine has bir iticiliğe sahip olan bu tipin sayısı azalmaktadır.
