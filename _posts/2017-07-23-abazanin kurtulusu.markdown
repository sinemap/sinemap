---
title: Abazanın kurtuluşu ve büyü
category: erkeklik
image: assets/img/featured/abazan.jpeg
tags: [kadın, arzu, cinsellik]
description: Abazanlığı yenmek için reçete.
--- 

Konu üzerindeki deneyimlerimi bu yazıyı okuyan yorgun ve mutsuz abazan erkeklerle paylaşmak istedim. Bazılarımız için, abazanlığı anlamanın cinsel kimliğimizle daha az çatışmalı bir ilişkiyi kurmada önemli olabileceğini düşünüyorum. Belki yardımcı olur.

Yalnızlık derinleştikçe abazanlık kabarır. Abazanın hayatından tatminsizliği ve içindeki boşluğun sancısı büyüdükçe, sevişmenin onun kurtarıcısı olabileceğine inancı artar. Abazan, aidiyetsizlik hissi içerisinde boşlukta sürüklenirken, başka bir bedenin onu tekrar yörüngeye sokabileceğini düşünür. Düşünür ki, bu beden, sanki bedenin sahibinden bağımsız olarak, O’na evrenin barışçıl bir yer olduğunu ve kendisinin bu evrende bir yeri olduğunu söyleyebilir, onu boğan bu gündelik stresi hafifletebilir ve kesilen nefesine bir ritim verebilir. Bu yabancı beden, varoluşsal yalnızlığımızı ortadan kaldıramasa da onu kısa bir zaman için unutturabilir. Abazan bu konuda kısmen haklıdır. 

Fakat abazanın sürekli görmezden gelmek istediği şey, arzusunu yüzü olmayan bir bedene yönelttiği gerçeğidir. Abazan, başka bir bedene temasta bulunarak, kendi ruhuyla ve insanlarla temassızlığını telafi etmek ister. Yabancının bedenini, kendisini herşeyiyle kabul edebilecek bir totem olarak kurgular. Bir totem gibi ona anlamlar iliştirir. Hayatında eksikliğini yakıcı biçimde hissettiği anlayışın, tanınmanın ve dayanışmanın bu totem aracılığıyla var edilebileceği fantezisine tutunur. Oysa yabancı, _yüzü olan bir beden_ olarak bizzat abazanın muzdarip olduğu dertlerin sahibidir. Benzer bir karışıklığın, aynı boşluğun ve çelişkilerin insanıdır. Abazan, gerçek ilişkilerdeki yenilgilerinin acısını bir kurguyla, ya da anlamlar yüklediği yabancı bir bedenle ilişkisinde dindirmek ister. Bunun imkansızlığı abazanın başlıca çıkmazıdır. 

Abazan ilkel bir cinsel dürtünün bilinçsiz kuklası değildir. Aksine O, bilinciyle cinselliğin dinamiklerini çözümlemek isteyen kişidir. Cinselliğin, bedensel bir deneyim ve haz olmanın ötesinde, çözülmesi çok zor bir bilmece, bir takıntı olmasına yol açan şey, abazanın bilincinin müdahalesidir. Bu bilinç, cinselliği formüle edilebilir bir olgu olarak çeşitli kesinliklerle tanımlamaya, onun bilinmezliklerini açığa kavuşturmaya ve ona genel-geçer bir anlam vermeye sabitlenmiştir. Bu mantık, mahkum olduğu başarısızlıkla her yüzleştiğinde, yenilgisinin suçunu arzusunun nesnesinde bulur. Bir başka deyişle, kendisini reddeden kadın, abazanın gözünde, onun varoluşsal sorunlarını çözmesinin önünde bir engel teşkil eder. Abazan, kurtuluşunun anahtarını elinde tutan ve vermeyi reddeden kişi olarak gördüğü kadını nefretinin hedefine koyar. 

---

Şimdi mikrofonu Abazan’a uzatalım. 

__Abazan:__ Kim, ben mi? Aslında ben kendimi abazan olarak görmüyorum. Yine de yukarıda yazdıklarının biraz sert kaçtığını, her konuda sana katılmadığımı söylemek isterim. Hem yazdıklarını doğru kabul etsek bile, tüm bu felsefi curcunanın güzel bir teni okşamanın yanında ne kadar değeri var?

__Karateke:__ Pek yok.

__Abazan:__ Bara gidiyorum. Belki heyecan verici, eğlenceli, farklı birisiyle tanışırım diye. Endamını sevdiğim bir kadına selam vermek için bahane arıyorum. Gülümseyip selam versem cüzzamlı gibi yaklaşılıyorum, selam vermesem bir başıma zum olana kadar içiyorum.   Ben n’apayım? 

__Karateke:__ Bilmem, tek başına içme bence. Arkadaş ortamlarından yürü. 

__Abazan:__ Gördüğün üzere eli yüzü düzgün, iyi huylu bir erkeğim. Ortalama tipte bir kadın tarafından arzulanmak istiyorum. ‘Kaşların güzel, dudakların ne hoşmuş,’ desin. Sonra muhabbetimden zevk alsın, sonra olaylar olaylar. 

__Karateke:__ Eminim senden hoşlanacak kadınlar vardır. Belki onlarla doğru şartlar altında karşılaşmamışsındır. Belki aradıkları ‘eli yüzü düzgün’ ya da ‘iyi huylu’ olmanın ötesinde bir şeylerdir. 

__Abazan:__ Ya sen ‘doğru şartlardan’ bişeylerin ‘ötesinde’ bişeylerden bahsediyorsun da, bu muallak ifadelerle ne kastettiğini senin de tam bilmediğini düşünüyorum. Sorun biraz da bu. Kadınların ne istedikleri, neyi, kimi, ne zaman, nasıl arzulayacakları konusunda hiçbir fikrim yok. Dahası bu konuda yol gösterebilecek insanlığın bir ortak birikimi falan da görmedim. Romantik ilişkilere freni boşalmış kamyon edasıyla giriyorum. 

__Karateke:__ Öfkelendin mi sen?

__Abazan:__ Yoo, sakinim. 

__Karateke:__ Belki de arzuyu yalnızca görünümlerle, akılcılıkla, mantıkla açıklamaktan vazgeçmelisin. Arzu büyük oranda psikolojik bir oluş. Ve başkalarının arzularını salt gözlemle ve mantık yürüterek anlayabileceğini düşünmek bir yanılgı olabilir. Benliklerimizin tarihi çok daha karmaşık. 

__Abazan:__ Açıklayamayınca ‘o işler karışık' deyip kurtulamazsın. İkna olmadım. 

__Karateke:__ Olma zaten. Anlamaya çalış. Ama mantığının sınırlarını tanı. Açıklayamayacağın şeyler var bunu bil. Bu sana acı çektirecek. Ama bu zaten kayıp ve içerisinde onarılması imkansız bir boşluğu taşıyan insanların, geçici dengeler kurmaya çalıştıkları sonsuz bir oyun. Acı onun hammaddesi. Bu acının olmadığı anda, gerçeklikle bilincimizin çelişkisinin sona erdiği noktada isteğin varolabileceğini düşünemeyiz. Arzu, çoğu kez, bilmediğimiz, tam anlayamadığımız ve açıklayamadığımız şeyler içindir. Şeyler bizi sınırladığı ve bize acı çektirdiği için onlara arzu duyarız. Bu çelişki bittiğinde ve anladığımızda büyü bozulur. 

__Abazan:__ Seni sevmedim.

__Karateke:__ Ben de seni. 

