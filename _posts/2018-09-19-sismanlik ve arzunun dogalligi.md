---
title: Şişmanlık ve arzunun doğallığı
category: erkeklik
image: assets/img/featured/sisman.jpeg
tags: [kadın, arzu, beden]
description: Eğitilemeyen arzular ve gayet olağan dışlamalar.
--- 
Arzuladığım kadın bedenleri, erkek egemen-kapitalist düzenin şekillendirdiği bedenlerle üç aşağı beş yukarı uyuşuyor. Bu bakımdan sistematik bir dışlanmanın yürütücüsü olan erkek çoğunluğunun parçasıyım. Fakat bu rolümü kişiler arasında yaptığım tercihlerle her gün pekiştirirken içimde en ufak bir rahatsızlık oluşmuyor. Arzuya atfedilen doğallık ya da bilinç-dışılık, böyle bir sorgulama ihtiyacını doğurmuyor. 

Genel kabul, arzunun sorgulanamayacağı yönünde. Bizi arzulamayanlara ''Peki neden?'' diye sorarak tatmin edici cevaplar elde etmemiz zor. Bunun bir sebebi, cevabın arzulanmayan taraf için yaralayıcı olabilmesi. Mesela arzuladığımız kişinin tek kaşlılığımız yüzünden bizi reddetmesiyle, aslında bedenimizin zararsız bir karakteristik özelliği ''eksikliğe'' dönüşebilir. Bir başka sebep ise bazen verecek bir cevabımızın olmayışı. Arzunun gerçekten de bilinç-dışı/altı kaynaklarının olması. 

Arzunun bilinç-dışılığı ya da ''doğallığı'', onun bir dışlama ve şiddet eylemi olduğu gerçeğini değiştirmiyor. Arzuladığımız her şey için, arzulamadıklarımızın uzun bir listesini ister istemez çıkarıyoruz. İstediklerimizi beyan ettiğimizde, çoğu kez istemediklerimizi de beyan etmiş oluyoruz. Her ne kadar bilinç-dışı saiklere sahip olsa da, arzu nihayetinde bir seçim. Bu seçimde tercih edilmeyenler hayatımızın bazı alanlarına girme hakkını elde edemiyor. Arzu, hayatımızı kendi irademizle kurduğumuz ilişkilerle zenginleştirmek ve özel alanımızı korumak için ihtiyaç duyduğumuz bir dışlama biçimi. 

Bireysel görünümlü tercihlerin ve beğenilerin hakim ideolojiler ve beğeni sistemleriyle örtüşmesiyle bu dışlama toplumsallaşıyor. Beğeni kategorik bir dışlamanın itici gücü oluyor. Bourdieu (ve başkaları), sınıf yapıları ve sınıf beğenileri arasındaki yeniden üretim ilişkisinden bahsederken, kişilerin partner seçimlerinin sınıf katmanlarının homojenliğini ve sürekliliğini güvenceye aldığını söyler [^1]. Kişileri bir araya getiren ortak beğeniler çoğu kez aynı sosyo-ekonomik habitatta bulunmanın ürünüdür. 

Toplumsal sınıflar arasında ayrışmanın aracı olan beğenilerin yanı sıra, farklı sınıfların ortaklaştığı beğeniler de var. Mesela güzellik algısı. Az-çok ortaklaştırılmış ve herkesçe arzulanan güzellik (özellikle kadın güzelliği) standartları, oluşumlarının arkasındaki tüm tarihsel ve siyasi süreç göz ardı edilerek, tam olarak ''Allah vergisi'' bir doğallık gibi düşünülür. ''Güzelliğin'' beğenisinde ortaklaşan çoğunluk, arzulanmayacak bir çirkinlik kategorisini de kabullenmiş olur. Kategorik bir dışlanmanın belirleyicisi olan ''güzellik'', hakim anlayışa göre kaynağını ''tarih-ötesi'' ya da ''doğal'' şeylerden aldığı için, yarattığı tüm toplumsal eşitsizliklere rağmen sorgulanamaz. 

Bu bakımdan arzu din gibidir. İnsan ürünü olduklarını tartışmak, politik kaynaklarını, hakim ideolojilerle etkileşimlerini sorgulamak, toplumsal eşitsizliklere yol açtıklarını işaret etmek, dini ya da ''arzulu'' insanın davranışlarında bir değişime yol açmaz. Farklı düzlemdesinizdir. 

Kişisel beğenilerinin hakim ideolojiler ve beğeni sistemleri tarafından şekillendirilmesi kimsenin kolayca kaçamayacağı bir tuzak. Ama, bana öyle geliyor ki, kadınların beğenilerinde olan çok boyutluluk ve egemen beğeni sisteminden görece bağımsızlık, erkeklerde pek mevcut değil. Erkek arzusunda dış görünüşün genelde aşırı belirleyici olması, arzunun erkekler arasında homojenleşmesini ve hakim algılarla örtüşmesini kolaylaştırıyor. 

Orada çoğulculuk çok yok. Modada, pornoda ve reklamlarda gördüğümüz arzulanan kadınlar birbirlerine benziyor. Bu alanlarda ve toplumun genelinde, hakim ideolojiler ve erkek çoğunluğu, ''kilolu olmayı'' bir kadın için en istenilmez fiziksel özelliklerden biri haline getirdi. Lanet olsun. 

Ben de bu erkeklerdenim. Beğenilerim tamamen hakim güzellik algısının güdümünde. Karşıma hakim standartlara göre güzel ve ekseriyetle zayıf bir kadın oturduğunda, kafamın içindeki mücadeleme rağmen engel olamam, davranışlarım ve duruşum değişir. Bu yazıyı da öncelikle kendim için, beğenilerimi sorgulamak amacıyla yazdım. Arzularımın doğal kabul edildiği bir kolaycılığa ve arzuların eşitsizlikçi dünyasının işbirlikçiliğine alışmak istemedim. Fakat arzularım herhalde o kadar doğal ki, beğenilerim hiç değişmedi. 



[^1]:	Distinction, sf. 256