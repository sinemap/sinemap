---
title: Sosyal medya çağında neden blog tutmalı?
category: sanat
image: assets/img/featured/sosyalmedya.jpeg
caption: Hulki Okan Tabak, Unsplash
tags: [web, iletişim, yazmak]
description: Sosyal medya süper; fakat toplumsallığın inşası için daha yavaş ve daha yakın diyaloglara ihtiyaç var.
--- 

Günlük, tutulur. Ama blog tutulan bir şey mi? Olmayabilir, bilmiyorum. Yine de günlük ve blog, öznelliğimizin arkeolojisi olma konusunda, fikir ve hislerimizi yalnızca başkalarına aktardığımız değil aynı zamanda kendimiz için araştırdığımız bir mecra olma bakımından benzerler. Bu, her tür yazının harcı değil. Çünkü yazı, kişisel tarihimizin, değişimimizin ve kırılma noktalarımızın bir tanığı olmak zorunda değil. Günlük ve blog ise, (samimiyeti baz aldığı ölçüde) kendimize tanıklığa muhtaç. O yüzden ben blog _tutuyorum_. 

Fikirlerimizin ve hislerimizin aktarılması için sosyal medya süper bir mecra. Hem erişim oranı bakımından, hem de anında beğenilme, tanınma, onanma, kısacası bu fikirlerimizin bir karşılığının olduğu izlenimini edinmek için daha iyisi yok. Ama bu fikirlerin arşivlenmesi için, ayrık bir paylaşımdan ziyade, paylaşımların bütününün oluşturduğu inşa halindeki bir resmi (benliğimizi) görebilmek için blog tutmalıyız. Bu resmi boyarken, beğeniyi-karşılık bulmayı öncelleştiren aktarımın aksine, öncelikle kendimiz için kendi halimizi araştıran bir benlik arkeolojisinin mecrası sosyal medya olamaz.  

----

Bir ara günlük de tuttum. Sonra bilinçaltımdan fışkıranlardan korkup bıraktım. Blog, günlüğün bir başkasının seyrine çıkacağı için çeki düzen verilmiş biçimi gibi. Bu öz-disiplin, okuyucunun asgari beklentilerini karşılama sorumluluğu, içinde bulunduğum hali anlatan kelimeleri dikkatli seçme ve iletişimi öncelik haline getirme zorunluluğu, blog yazarını hem sınırlayan hem de geliştiren etkilere sahip. Blogda, ifadenin dışavurumcu/sanatsal uzamı, genel-geçer bir mantık uzamıyla bir noktada kesişmek zorunda. Bu bakımdan, tutarlı olmak da, bir konuyu didaktik olmadan olabildiği kadar deşmek ve kısmi de olsa bir sonuca ulaştırmak da blog yazarının görevlerinden. 

Öyleyse, sosyal medyanın talep etmediği bir disipline kendimizi zorlamak için blog tutmalıyız. Sosyal medyanın serbestliği ve yazının tarihsel-klasik prensiplerinden bir ölçüde özgürleşmek haz verici. Ama bu kuralsızlaşmanın sonucunda ortaya çıkan şey, içeriğin en kolay tüketilebilecek bir forma bürünmesi. Dahası, içeriğin tüketim odaklı bir hale dönüşmesi (ve böylece bayağılaşması, her türlü zihinsel-duygusal arayışın “lafı dolandırmak” olarak hor görülmesi ve okuyucunun dikkatine layık görülmemesi) yazarın donanımından ya da niyetlerinden ziyade, yazının yayınlandığı mecra tarafından belirleniyor. Bu mecranın hakim dinamikleri hız ve reklamcılık. Paylaştığımız içeriğin, sosyal medyanın hızına ayak uydurabilmek için reklamlaşması çok sık gerçekleşiyor. 

----

Sosyal medya kalabalık bir alan. Bu, bazı açılardan güzel. Örneğin, birbirinden hayli farklı insanlar arasında diyalog kurmak için vesaire. Ama, kalabalıkta olduğu gibi çok gürültü, çok ışık, çok insan odaklanmayı zorlaştırıyor. Sosyal medyada paylaştığınız fikirleri okuyup etkilenen okuyucu, timeline’ında hemen sonra çıkan savaş haberleriyle ya da goril yavrusu fotoğrafıyla başka bir dünyaya savruluyor. Kalabalıklar birbirine yabancı insanlardan oluşur. Ve bir yabancıdan (bu durumda okuyucudan) talep edebileceğimiz, savaş haberiyle goril yavrusu arasında sıkışmış düşüncelerimize verilen anlık dikkatten daha fazlası değildir. 

Bu yüzden, blog kalabalıklar arasından birkaç insanı tutup eve davet etmek gibi. Daha sessiz konuşabileceğimiz, başkalarının bakışlarından saklanabileceğimiz, yüz yüze olabileceğimiz bir özel alanda daha derin ve daha içten bir iletişime girebiliriz. Bu, ulaştığımız kişi sayısını 100lerden 10lara indirebilir. Lakin amaç biraz da bu. Blog tutmak, okuyucudan daha fazla zaman ve kesintisiz dikkat talep etmek demek. Başkalarının paylaşımları arasında sıkışmayı kendisine yediremeyen, yazdığınız şeyin daha özel bir ilgiye layık olduğuna dair belki narsisistik ve kesinlikle caydırıcı olabilecek bir talep. Ama bu talep, hem ürettiği içeriğin niteliğine dair yazara bir sorumluluk yüklüyor, hem de okuyucuyla yakın bir temasın kapısını aralıyor. Yalnızca aktarıcı değil, dönüştürücü bir iletişimi savunabilmek için bu talebi ve iddiayı yaşatmak gerek. 

Bu bakımdan blog yazarın evi. Sadece içerik bakımından değil, tasarım bakımından da yazarın kimliğine dair bir şeyler söyleyen bir yapı. Bu eve az misafir gelse de, gelenler, yazılanlar ile yazarın kimliği arasındaki bağların farkına varabiliyor. Sosyal medya ise yazarın evi olamıyor. Üretim araçları üzerinde bir hak iddia edememenin yabancılaşması, tüketimin içerisinde bir kimlik oluşturamamanın sıkıntısı var orada. Sosyal medya, aha bu resimdeki iğrenç adamın. 

{% figure caption: "Zucker - aka evlat olsa sevilmez" %}
<div class="ratio-box" style="padding-bottom: 56.2222222%">
<img alt="Mark Zuckerberg" class="lazyload" data-src="/assets/img/others/zucker.jpeg">
<noscript>
<img src="/assets/img/others/zucker.jpeg">
</noscript>
</div>
{% endfigure %}





