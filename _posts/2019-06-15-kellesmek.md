---
title: Kelleşmek
category: erkeklik
image: assets/img/featured/kellik.jpeg
caption: Laura Carrasco Moron, Unsplash
tags: [beden, tanınma, kimlik]
cillop: true
description: Kel olduğunu kabullenme süreci.
--- 

Bir zaman önce kel erkekler üzerine bir yazı yazmayı planlıyordum. O zamanlar kel ve kelleşmekte olan dostlarımı gözlemlemek bana kelliğin hiç istenmeyecek bir süreç olduğu fikrini benimsetmişti. Bu fikir, elbette, kelliği ana akım kültürün _arzulanabilir erkek_ modelinin zıttı bir konuma yerleştirmesiyle bağıntılı. Fakat, hakim kültürel söylemlerden bağımsız olarak da saç güzel bir şey. İnsanın tepesinde, şekil verebildiğin, kendini bedenin aracılığıyla ifade etmeni kolayca mümkün kılan, gerektiğinde okşanabilen ve oynanabilen iyi bir şey. Fakat geçen gün saçlarımı 3’e vurdurduğumda, ‘kel’ sıfatının ismimin önüne eklenmesine çok yaklaştığımı gördüm. Saçlarımın yıllardan beri seyrekleşmesine rağmen, birgün kel olabileceğim fikrini hiç kabul etmemiştim. Şimdiye kadar. 

Kelleşme sürecinde belirli bir noktayı geçtiğinizde kel olarak anılmaya hak kazanıyorsunuz. Bu noktanın genel geçer bir tanımı yok. Yine de, birisi Osman adında bir ortak arkadaşınızı ‘Kel Osman’ olarak tabir ettiğinde, Osman’ın kel olduğunu düşünmeseniz bile, kimden bahsettiğini anlıyorsunuz. Hayatımızın büyük bölümünde bizi tasvir etmeyen, sonradan edindiğimiz ve belki de zaman zaman kendimize anlık yabancılaşmalar yaşamamıza yol açan ’kellik’, kısa bir süre içerisinde insanların bizi başkalarına anlatmak, tanımlamak için kullandığı başlıca sıfat oluyor. Ve olmayan, yitirdiğimiz bir parçamızla tanımlanmak, bir boşluğun kimliğimize yapışması çoğu kez kel için incitici olabiliyor. 

Kellik arzulanmayan bir varış noktasıysa, oraya giden yol da oldukça nahoş. Hatta, artık kel olmanın, bu nihayete ermenin insana hissettirdiği bir rahatlık da olabilir. Sonunda harbiden kel olmak, kellikle barışmamızı, bedenimizi kel kafamızla da eskisi gibi sevebilmemiz için bir başlangıç olabilir. Kelleşme sürecinde ise, kel olmak halen karşısında mücadele edilmesi gereken doğal bir güç gibi hissediliyor. Onu ertelemek, görünmez kılmak ve belki tamamen alt etmek zihnimizin bir köşesinde yer tutuyor. Onunla barışmak ve onu sahiplenmek için ( ki kelin huzura kavuşmasının tek yolu bu ) öncelikle kelleşmeye karşı çaresiz mücadelede yenilmek gerekiyor. 

{% figure caption: "George: No, I WAS bald. • Seinfeld" %}
<div class="ratio-box" style="padding-bottom: 56.25%">
<img alt="George, Seinfeld" class="lazyload" data-src="/assets/img/others/kellik2.jpeg">
<noscript>
<img src="/assets/img/others/kellik2.jpeg">
</noscript>
</div>
{% endfigure %}

Hayatım boyunca saçlarım hiç istediğim gibi olmadı. Dalgalı desen dalgalı değil, kıvırcık desen kıvırcık değil... Bir şekle girmeyen, sürekli kepek tutan, çabuk kırlaşan, daha lisedeyken dökülmeye başlayan bok gibi saç. Tek tesellisi, büyük kısmının hala tepemde olmasıydı. Kalan saçlarıma, mutlu etmeyen bir umuda sarılıyordum. 

Tepeden gelen bir ışık olduğunda saçımın kel yerleri parlıyor, zaten kırılgan özgüvenimi yitirmeme yol açıyordu. İnsanlarla muhabbet ederken, karşımdakinin gözlerinin bazen saçımın kel yerlerinde takılı kaldığını fark ediyordum. Güneşli günlerde, kendimi gölgelik bir yere atmak için kalabalık yerlerde saklanıyordum. Saçımı kestirdiğimde saçımla ilgili yapılan olumlu (nazik) yorumlar, bu kesimde saçlarımın döküldüğünün daha az belli olduğu yönündeydi. Sevinsem mi, üzülsem mi... Çoğunlukla üzülüyordum. 

Öte yandan, kelliğimle felsefi tartışmalara girdiğim de oluyordu. ‘Yahu, insan hiç kel olur mu?’ diyordum kendi kendime. Hayat zaten zor. Gündelik dertlerin üstüne varoluşsal krizlerimiz var. Bir de kelliği ruhumda nereye sıkıştırayım?

Bir de kelliğin çok yakıştığı, kelliği bir zorundalık değil bir seçim gibi sunabilen erkekler var. Sanki kellik onları daha yakışıklı kılıyor, yüzlerine daha çok ifade katıyor gibi. Onlar hakkında konuşmaya değmez. 

Dediğim gibi, kellik hakkında yazmayı düşünüyordum. Başkalarının kelliği üzerinden, kelliğin olumsuz yönlerinden bahsedecektim. Belki araya biraz mizah da katacaktım. Ne de olsa kellik, diğer fiziksel kayıpların aksine _dalga geçilmemesi gereken_ bir statüye ulaşmadı. Fakat kelleşme yolculuğunun sonuna ne denli yaklaştığımı, benden daha kellerin kel kafalarına artık tepeden bakamayacağımı fark ettiğimde, olay mizahi yönünü yitirdi. Kel olsak da hayat devam ediyor. Biraz daha zorlaşarak. 













