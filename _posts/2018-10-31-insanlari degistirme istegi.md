---
title: İnsanları değiştirme isteği
category: psikoloji
image: assets/img/featured/change.jpeg
tags: [değişim, modernite, iletişim]
description: Diyalog ve arzuladıklarımız arasındaki kapanmayan açı.
--- 

Beklentimiz olan insanları değiştirmeyi istiyoruz. Hem kendimizin hem de beklentimiz olan kişinin iyiliği için. Görüyoruz ki o arkadaş, partner, akraba ya da yabancı, potansiyelini gerçekleştirmesinin, sağlıklı ilişkiler kurmasının ve genel olarak mutlu olmasının önündeki engelleri kendisi yaratıyor. Kendisinin ve sizinle olan ilişkisinin düzenli olarak altını oyduğunu kendisine söylemek istiyoruz. Normalde zekasını, hayata dair duruşunu vs. beğendiğimiz kişinin kendisine duvarlar örmesini saçma buluyoruz ve belki de ona öfkeleniyoruz. 

Karşımızda anlam veremediğimiz alışkanlıkları, korkuları, hırsları, uyumsuzlukları, yılgınlıkları, isteksizlikleri olan birisi var. Siz bu kişinin davranışlarının kaynağındaki ruh hallerini tanır gibisiniz. Bunları o kişiye anlatırsanız, yeni bir farkındalığın gelişeceğini, gözlemlediğiniz zararlı davranış ve tavırların eskisi kadar tekrarlanmayacağını, o kişinin kendisini sabote etmesine son verebileceğinizi düşünüyorsunuz. Biraz yanılıyorsunuz. 

Çevremizde bizimle uzunca zaman geçirmiş insanlar çoğunlukla bizi bizden daha iyi tanırlar. Kusurlarımızı kabak gibi görürler. Bu anlaşılabilir bir şey. Çünkü söz konusu kendimiz olduğunda, bizim kadar kendi tarafımızı tutan başka birisini bulmak zor. Çünkü, kendimize dair gerçekleri net görebileceğimiz bir nesnelliğe erişememek, bu körlüğün ta kendisi, özneliğimizi kurabilmemizin, birey olabilmemizin bir önkoşulu. 

Bu yüzden başkalarının yamuklarını görebilmek ve bunların psikolojik ya da varoluşsal kaynaklarına dair çıkarımlarda bulunabilmek özel bir yetenek gerektirmiyor. O kişi olmamamız yeterli. Aynı şeyleri kendimiz için yapabilmek ise çok daha zor. Bu yüzden sık sık giydiğimiz _kurtarıcı gömleğinden_ sıyrılmamız gerekiyor. 

Bu mantık elçisi konumunu üstlenmenin dışında insanları değiştirme isteğinin etik olarak falsolu bir tarafı yok. Bu istek, tıpkı değiştirmek istediğimiz insanların sorunları kadar olağan bir sorun. İnsanlar değişmeli zaten. Ve insanlar değişebilir. Sadece, istediğimiz ve amaçladığımız değişimin anahtarı ''bilgiyi yaymak'' değil. 

---

Bize zarar veren alışkanlıklarımızın ve sorunlarımızın kökleri çoğu kez hayatımızın karanlık derinliklerine iniyor. Bir terk ediliş, bir ölüm, sevgisizlik, inançsızlık, şiddet, özetle geçmişte bizi sarsan bir travma bugünkü absürtlüğümüzün temelini oluşturuyor. Biz bunların bilincinde olabiliriz. Ama farkındalık, bu alışkanlıkları terk etmemiz için hiç yeterli değil. Ya da sorunlarımızdan bihaberizdir. Ama bize başka birisi aracılığıyla gelecek bir _aydınlanma momentine_ hiç hazır değilizdir. 

Belki de başka insanların kendilerini daha iyi tanımalarını sağlayacak güç bizde vardır. Fakat bunun yolu onları sarsıp gerçeklikle yüzleşmelerini sağlamaktan geçmiyor. Onlarla birlikte olmayı, onları kendi dünyamıza davet etmeyi ve çatışmalı bir ilişkiyi göze almaktan geçiyor. Çevremizdeki insanlar bizimle olan iletişimlerinde sessizliği tercih ettiklerinde aslında ''Seninle bu yolculuğu göze alamam'' diyorlar. 

Bazen gerçekten öfkeleniyorum. Arzuladığım şeyleri elimdeki tek güç olan iletişimle elde edemediğimde. Arzuladıklarımı bana verebilecek insanlarla _aklın yolunda_ buluşamayınca. Güzel olabilecek ilişkiler bu insanların paylaşılmayan, söze dükülemeyen fakat orada olduğu hep belli olan korkularınca kösteklenince. İnsanlar basit şeyleri nedensizce karmaşıklaştırınca. Yaptıklarının saçmalığını yüzlerine haykırmak istiyorum. Arzuladığımı elde etmek için çok geç olsa bile, en azından rasyonelliği savunmanın, ya da kendimce _haklı olmanın_ psikolojik üstünlüğünden haz almak istiyorum. 

Dünyanın anlamsız karmaşıklığı ve insanların ebedi uyumsuzluğu inandığımız gerçekliğin ifşasıyla, başkalarını bilinçlendirmekle ya da mantıklı olmaya davet etmekle çözümlenebilecek bir şey değil. Arzuladıklarımıza ortak aklın ışığında bir iletişimle erişememenin sıkıntısını hep içimizde taşımak zorundayız. 

Demek istediğim iletişimin ve mantığın değişim için işlevsiz ya da anlamsız olduğu değil. Daha çok insanların hayatlarına kabul ettikleri kişilerin onların en haklı, en mantıklı, en iyi iletişim kuran olarak gördüğü kişiler değil, sırf ''orada olan'' kişiler olmasıyla alakalı bir şey. Modernitenin bu büyük hayal kırıklığını, mantığın arzularımızı elde etme konusundaki yetersizliğini kabul etmek ve bununla yaşamak zorundayız. Değişim çoğu kez parlak fikirlerin ve derin tespitlerin değil sıradan birlikteliklerin ürünü. 







