---
title: Küçük oyunlar büyük meseleler
category: teknoloji
image: assets/img/featured/joystick.jpeg
tags: [oyun, bilgisayar, kapitalizm]
cillop: true
description: Indie oyunların popüleritesindeki yükseliş, oyuncu ve yapımcı arasında daha dolayımsız bir iletişim ihtiyacının yansıması.
--- 

<span class="lead-in">Küçük oyunların yükselişi,</span> ilhamını teknolojik ilerleme, güç ve özel mülkiyetten alan oyun deneyiminin yetersizliğini işaret ediyor. Oyunlarda hikayenin, en az oyun mekaniği ve deneyimi kadar önemli sayıldığı gecikmiş bir akım küçük bütçeli fakat büyük hikayeli oyun yaratıcılarının omuzlarında yükseliyor.

Bu yıl üç bilgisayar oyunu sosyal medyada, oyun sitelerinde ve forumlarında büyük bir ilgi uyandırdı: [Inside](http://www.playdead.com/games/inside/), [The Witness](http://the-witness.net/news/about/) ve [Undertale](https://undertale.com). Popüler oyun sitesi IGN'in 2016 yılında yaptığı oyun değerlendirmelerinde her üç oyun da 10 üzerinden 10 puan aldı. Her yıl yüzlerce oyun arasından sadece birkaç oyunun tam puan alabildiği bu değerlendirmelerde, en son GTA V, Red Dead Redemption ve The Legend of Zelda gibi geniş takipçi kitlelerine ve büyük ekonomik kaynaklara sahip, uzun yıllardır devam eden oyun serilerinin takipçisi olan ve sektörde kurumsal şirketler tarafından çıkarılan oyunlar tam puanı hak etmişlerdi. 2016'nın tam puan alan oyunları ise geçmiş yılların zirvedeki oyunlarına kıyasla oyun sektöründe ve oyuncu deneyiminde şaşırtıcı bir değişimin ipuçlarını veriyorlar. 

GTA, Redeption ve Zelda gibi oyunları tanımlayan başlıca sıfat büyüklük: Sermayenin, takipçi kitlelerinin, teknolojinin ve yaratılan sanal dünyanın büyüklüğü. Bu büyük oyunlarda, oyuncu deneyiminin başlıca kriteri, devasa bir oyun dünyasında birçok nesneyle etkileşime geçerek özgürce keşfetmek, doğaçlamak ve ortamı değiştirmek. Oyunun büyüklüğü oyundaki kuralların sayısını sınırlayan bir etki oluşturuyor. Büyük oyunlar oyuncuya ne dilerse yapabileceği kapıları açık bir evreni sunuyor. 

Büyüklüğün yanısıra gerçekçilik de bu oyunların ortak bir özelliği. Gündelik hayatta yapılabilen şeylerin birçoğunun oyunlarda yapılabilmesi, oyuncuya kendisini yeniden tanımlayabileceği taze bir tercihler skalası veriyor. Böylece, giyim kuşamımızı, stilimizi, evimizi, arabamızı, ne kadar kaslı ya da zayıf olduğumuzu, ten rengimizi seçebiliyoruz. Yaptığımız tercihleri oyundaki karakterimizin üzerinde görebilmek, karakterle özdeşleşmemizi sağlıyor, ya da en azından oyunla daha yakın bir temas kuruyoruz. Oyunun gerçekçiliği, oyunda yaptığımız tercihlerin gerçekçiliğine ve yeni bir varoluşun mümkünlüğüne inancımızı artıyor. 

Büyük oyunların bize tanıdığı iki tür özgürlükten bahsedilebilir. Birincisi, yukarıda değindim gibi, ekonomik özgürlük. Düzenli bir işe sahip olmamak, emek süreçlerine dahil olmadan yaşayabilmek oyuncunun elde edebileceği en büyük hazlardan biri. Para kazanmak gerçek hayatta olduğundan çok daha kolay. Metaları erişimimizden çıkaran ekonomik bariyerler, büyük oyunlarda gerçekte olduğundan daha zayıf. 

İkincisi, ahlaki özgürlük. Büyük oyunlar bize yaptıklarımızdan sorumlu olmama şansını veriyor. Hukukun esnetilebildiği, Tanrı'nın oyuncunun yanında olduğu, oyuncunun hak ve özgürlüklerinin oyundaki diğer karakterlerin hak ve özgürlükleri karşısında orantısız vurgulandığı, büyük günahların sıradanlaştığı bir sanal evrende kendi düdüğümüzü öttürmek ekonomik özgürlükten bile daha fazla tatmin edici. Şiddet araçlarını serbestçe kullanabilseydik, normların ve ideolojilerin baskısından kurtulabilseydik ve öldüğümüzde yeniden canlanabilseydik ne yapardık? Büyük oyunlar, oyuncuya bu heyecan verici soruyu bir simülasyon içerisinde cevaplama imkanını tanıyor. 

---

Oyunun büyüklüğü ve gerçekliğinin yanı sıra, oyun deneyiminin diğer bir sac ayağı, oyun yapımcısının devre dışı kalması. Hatta oyunun büyüklüğünün ve gerçekliğinin beklenen serbestlik hissini uyandırabilmesi için oyun yapımcısının oyun üzerindeki kontrolünden vazgeçmesinin bir ön koşul olduğu söylenebilir. Oyun deneyiminden alınan haz, oyuncunun hamlelerini dikte eden bir üst aklın var olmadığı kanaati üzerine kurulu. 

Büyük oyunlar, oyun yapımcısı ve oyuncu arasındaki ilişkiyi her durumda oyuncu lehine çözme gayretinde. Bu ilişkide, oyun yapımcısının bir karakteri ya da kimliği yok. Mesajı hiç yok. Oyun, yapımcının fikirlerini yayabileceği bir medya olmanın aksine, oyuncunun oyun karakteriyle baş başa kalabileceği ve dünyevi ilişkilerden kendini koparabileceği egoist bir tüketimin parçası. Oyunun metalaşma sürecinde, oyun yapımcısının oyunla ve oyuncunun toplumla olan bağlarının kesildiği bir yabancılaşma halinden bahsediyoruz. Oyunun büyüklüğü ve gerçekçiliğinin bedeli (veya baktığınız açıya göre kazanımı) oyuncunun oyunu toplumsal bir ilişki olarak algılamaması oluyor. Büyük oyunların verdiği haz bu bakımdan "özel" bir haz. Ve bu alemde gerçek insanların karmaşık ilişkilerine yer yok. 

Oyun yapımcısının kontrolündeki sınırlamaya rağmen, büyük oyunlarda çoğunlukla varılması beklenen bir hedef var. Oyun karakterini geliştirme çabası, bir anlama ya da daha yüksek bir bilince ulaşma çabası değil. Oyuna başladığınız zayıf, çulsuz ve namsız karakterinizi, oyunun sonunda güçlü, zengin ve statü sahibi birisine dönüştürmeye çalışıyorsunuz. Oyunda size verilen yetenekler ve araçlar, güç, sermaye, cephane ve statü biriktirmeye kodlanmış yetenekler ve araçlar. Oyunun başından sonuna kadar, oyundaki nesnelerle ve karakterlerle etkileşiminiz sahiplenme güdüsü tarafından yönetiliyor. Oyuncunun nesnelerle etkileşimi bu bakımdan çoğunlukla bir mülk edinme ilişkisi. 

Oyuncunun, oyundaki diğer karakterle ilişkileri de koşullandırılmış ilişkiler. Çoğu kez oyuna erkek bir karakterle başlıyorsunuz. Hem gerçek insanların hem de oyundaki diğer karakterlerin aksine, oyuncunun karakteri doğaüstü fiziksel güce ve dayanıklılığa sahip oluyor. Dolayısıyla, oyuncunun karakterinin oyundaki diğer karakterle ilişkisinde fiziksel güç belirleyici bir unsur. Sanal toplumsal ilişkilerde bedensel gücün ve şiddet araçlarının eşitsiz vurgulanması, başka türlü, örneğin diyalog bazlı ilişkilerin ikincilleşmesine yol açıyor. GTA gibi karşı-kültürel, toplumsal ilişkilerin sterilliğine ve burjuva yaşam stiline eleştirel yaklaşan oyunlarda dahi, karakterin oyuna dahil olması, mafyatik yollarla ve güç, şiddet ve para aracılığıyla oluyor. Eleştiri, bu yüzden, oyuncunun niyetinden bağımsız olarak "sistem-dışı" bir eleştiri olamıyor. Özetle, yapımcının oyun deneyiminde silikleşmesine rağmen, büyük oyunlar ideolojisiz değil. 

Inside, The Witness ve Undertale'in temsil ettiği çizgi, büyük oyunlarla taban tabana bir zıtlaşma halinde. Bu oyunlara, yine The Witness'ın yapımcısı Jonathan Blow'ın elinden çıkan Braid ve Inside'ın yapımcısı Playdead'in bir önceki oyunu Limbo da eklenebilir. Bu küçük oyunların çoğunluğu "platformer" türünde oyunlar. Yani iki boyutlu olarak tasarlanmış ve karakterinizin ekranın solundan sağına doğru sürekli hareket halinde olduğu, Süper Mario tipi, bir janrın temsilcileri. Bu oyunların çoğunluğunda karşınıza çıkan ve kolaydan zora doğru ilerleyen bilmeceleri (puzzle) çözüyorsunuz.   

Küçük oyunlardaki oyun deneyimi keşfetme ya da nesnelerle sınırsızca etkileşime geçme üzerine kurulu değil. Eğer oyundaki bir nesneyi kaldırabiliyor, itebiliyor ya da şeklini değiştirebiliyorsanız, büyük ihtimalle bir sonraki aşamaya geçebilmek için bunları zaten yapmanız gerekiyordur. Dolayısıyla, oyunun dünyasındaki nesnelerin büyük çoğunluğu belirli bir işlevi yerine getirmek için varlar. Bir başka deyişle, oyuncunun deneyimi oyun yapımcısının oyundaki nesnelere atadığı işlevlerle sınırlanmış durumda. Yapımcı, oyun üzerindeki kontrolünü kendi amaçlarını yerine getirmek için arttırarak, oyuncunun serbestliğini feda ediyor. Böylece, yapımcının ya da üst aklın imzasını oyunun her aşamasında görebiliyorsunuz. 

Yapımcının, oyuncunun hareketleri üzerindeki sıkı kontrolünün oyun ile oyuncu ve yapımcı ile oyuncu arasındaki ilişkilere önemli etkileri var. İlk olarak, oyuncunun iradesinin dizginlenmesi, oyuncunun sıradanlaşması söz konusu. Büyük oyunların aksine, oyuncu artık doğaüstü güçlerin sahibi değil; oyunun kuralları zorunlu olarak onun lehine işlemiyor; oyunun diğer karakterlerine kıyasla oyuncunun karakteri güç ve haklar bakımından bir üstünlük taşımıyor. Sonuçta, oyunun dünyasındaki ilişkiler daha eşitlikçi bir düzlem üzerine kurulu. 

{% figure caption: "The Witness • _Jonathan Blow - 2016_" class:"full-img" %}
<div class="ratio-box" style="padding-bottom: 56.25%">
<img alt="The Witness, Jonathan Blow, 2016" class="lazyload" data-sizes="auto" src="data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==" data-lowsrc="/assets/img/huge/witness-lq.jpeg" data-srcset="/assets/img/huge/witness-900.jpeg 900w, /assets/img/huge/witness-1400.jpeg 1400w, /assets/img/huge/witness.jpeg 1900w">
</div>
{% endfigure %}

Daha önemlisi, yapımcının artan kontrolünün bir sonucu olarak, oyuncunun oyunun kendisine ait olduğuna dair sanrısı ortadan kaldırılıyor. Oyunun, bir medya ya da bir araç olduğu güçlüce vurgulanıyor. Oyuncudan önce, oyun onun yapımcısına ait ve yapımcının hikayesini anlatması için bir araç. Oyun böyle algılandığında, oyuncu ile oyunda hareket ettirdiği karakter arasındaki özdeşleşme engellenmiş ya da önemli ölçüde sınırlanmış oluyor. Karakter, oyuncudan bağımsız olarak bir hikayeye sahip, yapımcının onun için kurguladığı hikayeye. Oyuncu, onu biçimlendiremez, ona yeni bir kimlik veremez, sadece karakterin kendi hikayesini yaşamasına yardımcı olabilir. Özetle, küçük oyunlarda oyun deneyimi, oyuncunun ne Tanrı rolüne girmesine, ne de karakterle özdeşleşmesine izin veriyor. Belki de The Witness oyununun ismi de böyle bir oyun deneyimini ima ediyordur: Oyuncunun rolü tanıklıktır. 

İkinci olarak, oyuncu ve yapımcı arasındaki ilişkinin de büyük oyunlarda olduğundan hayli farklı olduğunu görüyoruz. Yapımcı, oyunu satın alan oyuncuya oyunun haklarını teslim etmiş numarası yapmıyor; ne kendisini ne de oyuncunun hareketleri üzerindeki iradesini gizlemiyor. Örneğin, Inside'da olduğu gibi, oyuncuyu yanıltma pahasına, kuralları oyunun orta yerinde değiştirebiliyor. Böylece, yapımcının oyun üzerindeki güçlü hak iddiası, oyunun ve hikayesinin kişiselleşmesini sağlıyor. Büyük oyunlarda oyuncuyla temastan kaçınan yapımcıya taban tabana zıt biçimde, küçük oyun yapımcısı bu temasın aslolduğunu ifade ediyor. Yapımcının görünürlüğü, oyunu sosyalleştiren, onu hikaye anlatımının, bir ilişkinin ve diyaloğun aracı haline getiren kritik bir unsur. Bu bakımdan, oyun bir kitaptan çok da farklı değil, belki biraz daha interaktif. 

Küçük oyunlar, oyuncu için birer haz üreticisi, oyuncunun kendisini oyun içerisinde kaybedebileceği birer fantezi alanı değil. Yapımcı, bilinçli olarak, hem kendisinin hem de oyuncunun gerçek kişiler olduğu fikrini oyun boyunca diri tutuyor. Yapımcının varlığını en açıkça ifşa ettiği oyun belki de The Witness. Oyunun "gizli sonlarından" birinde bir video kaydıyla karşılaşıyoruz. Video oyun stüdyosunda bir çekyatta uyanan bir oyun yapımcısının, büyük ihtimalle Jonathan Blow'un kendisinin bakış açısından çekilmiş. Yapımcının gözlerinden dağınık bir çalışma odasını, oyuna dair çizimleri ve resimleri ve tasarımın yapıldığı bilgisayarları görüyoruz. Sonra eleman mutfağa gidip kendisine yiyecek bir şeyler hazırlıyor. Görüntüler oldukça sıradan. Fakat bence, asıl bu sıradanlığın paylaşımıyla yapımcının oyuncuyla daha yakın bir temas ve yakınlık kurma arzusunu ifade ettiğini söyleyebiliriz. Bu video sayesinde, oyuncu, oyunun kimin tarafından (Silikon vadisinde yaşayan çok zeki ve çok maaşlı bir tasarımcı gibi soyut bir kimliğin ötesinde) ve hangi koşullarda (çekyatta uyuklayarak) yaratıldığına dair bir izlenim elde edebilir.

Yapımcının elini oyuncuya uzatması belki çok da sistem-dışı, politik bir eylem değil. Fakat metalaşmanın asli bir unsurunun üreticiyle ürünü ve üreticiyle toplum arasındaki ilişkilerin kopması olduğunu düşündüğümüzde, üreticinin kimliğine, hikayesine ve fikirlerine oyun aracılığıyla temasta bulunabilme imkanının ciddi bir anti-kapitalist potansiyel barındırdığını söyleyebiliriz. Oyuncu, oyuna özel hazların ve özel mülkiyetin ötesinde bir perspektiften yaklaşma, oyunu toplumsal ilişkilerin içerisinde konumlandırma imkanına ulaşıyor. Sonuçta sahip olduğumuz başka hangi metanın gerçek sahiplerini biliyoruz ki?  

Öte yandan, küçük oyunlardaki hikaye, sermaye, güç ve statü biriktirme üzerine kurulu değil. Dolayısıyla, oyunun sonunda oyuncunun elde edebileceği tatminkarlık, bir tamamlanma, hakim olma ya da olgunlaşmaya dair olamıyor. Oyunun başındaki "Ne yapıyorum ve neredeyim lan ben?" sorusunu oyunun sonunda cevaplayamamanız olasılık dahilinde. Aksine, her iyi kitap gibi, daha fazla soruyla masabaşından ayrılıyorsunuz. Bu biraz da bizim olmayan, ortada bir yerinde dahil olduğumuz ve başkası için oldukça kişisel olan bir hikayeye tanıklık etmenin doğal bir sonucu. 

Burada sözünü ettiğim oyunlar arasından özellikle Inside, oyuncunun hikayeye kapsayıcı bir anlam yükleme girişimini her defasında boşa çıkarmayı başarabilen ve böylece hikayenin oyuncunun iradesinden bağımsız varoluşunu güçlüce vurgulayan bir oyun. Inside, totaliter bir rejimin hakimiyeti altında karanlık bir atmosferde geçiyor. Karakterimiz küçük bir erkek çocuğu, kendisini öldürmek isteyen yetişkinlerden kaçıyor. Rejim, bilinci ellerinden alınmış bir grup insanı köle olarak çalıştırıyor. Oyunun ilerleyen aşamalarında çocuğun da kafasına taktığı bir aletle bu bilinçsizler grubunu iradesi altına alabildiğini ve bir sonraki aşamaya geçmek için onları kullanabildiğini öğreniyoruz. Oyunun sordurduğu önemli bir soru ise, çocuğun bağımsız bir iradesi olup olmadığı. Yani bizim klavyemizin tuşlarından başka, çocuğun hareketlerini ve amaçlarını kontrol eden bir varlık mevcut mu? Dahası, oyuncu, hikayeye dair bu kadar bilinmezin içinde ve çocuğun amacını bilmeden, çocukla aynı tarafta olduğuna nasıl emin olabilir? Çocuk, kendi arzusunun aksine, oyuncunun onu yönlendirdiği doğrultuda ilerlemek zorunda bırakılmışsa? Eğer oyuncunun dışında, çocuğu kendi amaçları doğrultusunda kontrol eden bilinçli bir varlık varsa, oyunun amacını bile bilmeyen oyuncunun bilinçli hareket ettiği ya da bir iradeye sahip olduğunu söylemek ne derece mümkün? Sorular çoğaltılabilir ama kanımca önemli olan nokta şu: Inside, oyunun ve oyundaki karakterlerin oyuncudan bağımsız bir hikayesi ve iradesi olabileceğine ve bu hikayenin ve iradenin oyuncu tarafından tam olarak kestirilebilemeyeceğine ve de oyunlarda oyuncunun iradesinin sınırlarına dair ciddi bir not düşüyor. 

Sonuç olarak bu yıl oyun dünyasında güzel gelişmeler oluyor. Küçük oyunların etkisiyle, oyun deneyiminden haz ve tüketimin ötesinde bir şeyler beklemek mümkün olabilir gibi. Oyun, gerçeklikte elde edemediğimiz güç, zenginlik ve özgürlüklerin fantezisinin bir aracı olmaktan ziyade, yapımcı ve oyuncu arasında ciddi ve gerçeklikle sıkı sıkıya bağlı meseleler üzerine bir diyalog olabilir. 















