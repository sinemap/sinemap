---
title: Siyasetsiz yaşam hakkı
category: ahaliye
image: assets/img/featured/siyasetsizlik.jpeg
caption: Matt Seymour, Unsplash
tags: [Türkiye, devlet, sivil toplum]
description: Coğrafya kaderdir yahut siyasetsizliğin imkansızlığı.
--- 

5 yıl önce, hayatımda ilk defa yurtdışına çıkıp, ABD’nin Providence adındaki küçük bir şehrine yerleşmiştim. İlk gözüme çarpan, insanların yaşantılarındaki sakinlikti. Gündelik programlarında yapmak istedikleri ve yapmak zorunda oldukları arasında dengeyi kurmaya çalışan insanların güvenlikli ve monoton hayatlarında [^1] Türkiyelilerin her gün yaşamak zorunda oldukları tedirginliklerin izi yoktu. Yaşlı binaların içerisinde, kampüslerde ve kafelerde uzun yıllardan beri değişmediği sezilen bir düzen ve bu düzene tatminkarlıkla uyum sağlamış insanlar vardı. Ve bu insanlar, sanki bu küçük şehri dünyaları bellemiş, evrenin öte yerlerinde olup bitenlerden ayrıcalıklı bir yalıtımı tercih etmişlerdi. Dünya yansa, insanlar ertesi gün kalkıp işlerine devam edecek gibiydi. Belki de bu yalıtılmışlık iyi bir şey. Yani bazı açılardan. 

Kastettiğim duyarsızlık değil. Uzun tarihsel süreçlerin (ve mücadelelerin) sonucunda, siyasetle ilişkinin bu insanlar için zorunluluk yerine bir tercih haline gelmesi. O ülkede, hem toplumsal konularda duyarlı olup, hem de siyasetle pek ilgili olmamak mümkün. İnsanlar kendi enerjilerini kendi tercih ettikleri alanlara aktarabiliyorlar. Kendi potansiyellerini gerçekleştirmeleri kendi irade ve yetenekleriyle (bir ölçüde) orantılı oluyor. Bunlar ise insanın tatminkar bir hayat sürebilmesinin ön koşulları. 

Burada, burjuva demokrasisine güzelleme yazmak istemiyorum. ABD, bunun en gelişmiş örneği olmaktan zaten hayli uzak. Fakat sivil toplum ile devlet arasındaki mevcut dengelerin güvenilir olması, devletin sivil toplumla olan sınırını ihlal etmekten kaçınması ya da sivil toplumun bu sınırı ihlallere karşı savunabilecek dirlikte olması, (en azından kapitalist toplumlarda) bireylerin özgürlüğü için şart. 

Tekrar altını çizmeli. Gelişmiş ülkelerin ilerici insanlarının duyarlılığı bana hep _ayrıcalıklı bir duyarlılık_ gibi geldi. Dünyanın başka bir yerindeki (komşu oldukları eyaletteki kadar yakın ya da Orta Afrika Cumhuriyeti’ndeki kadar uzak) şiddet ve ayrımcılık örneklerine üzülmek, bu insanların hayatlarını sekteye uğratan bir etkide bulunmuyor. Sabah bu “üzücü haberleri” duyduktan sonra, akşam bir sanat galerisini ziyaret edecek olmanın tatlı heyecanı içerisinde günlerini devam ettirebiliyorlar. Fakat bu üzücü haberler Türkiye’nin ilerici insanlarının ruhunda bir çentik açıyor. Her gün görülmedik bir kötülükle/saçmalıkla tanışmak, hayatın zorluk çıtasını milim milim yukarı taşıyor. Ta ki mutluluk erişilmez olana dek. 


Türkiye’de büyük siyasetin hayatın her noktasına dokunma konusundaki pervasızlığı ve sivil toplumun geleneksel zayıflığı yahut devlet kaynaklı çürümüşlüğü, sağlıksız bir politizasyonu topluma dayatmış durumda. Herkes (konuyla samimi bir ilgisi olmayanlar dahil) keskin siyasi fikirlere sahip, ama sadece küçük bir azınlık siyasi katılımcılıkla ilgili. Bu azınlığın iradesi de baskı ve çaresizlikle kuşatılmış. 

Kendi özgürlüklerinin ve haklarının ne zaman saldırı altında kalacağını ve ellerinden alınacağını bilemeyen, bir tür totaliter kuşatmanın varlığını sezen kesimler, politik iradelerinin çok zayıfladığı bu anlarda, __siyasetsiz yaşamak__ bir seçimmiş gibi yapıyor. Küçük yaşam alanlarına sığdırılan bu mutluluk rolleri, ne yazık ki, tedirginliğimizin yüzlerimizde bıraktığı çizgileri geciktirmiyor. Mutlu, üretken, potansiyelini gerçekleştiren bir insan olmak, mutluluğumuzun, üretimimizin, sosyalliğimizin gerçekleşebileceği alanlar tehdit altındayken mümkün olamıyor. Bir iş teklifi almanın, bir makale yayınlamanın, bir dostla buluşmanın, bir sevişmenin arka planında bir sınırlanmışlık, toplumsal bir mutsuzluğun izleri kalıyor. Garip, mahçup, yarım gülüşler payımıza düşüyor. 



[^1]:	Elbette burada beyaz üst-orta sınıfın hayat tarzından bahsediyorum.