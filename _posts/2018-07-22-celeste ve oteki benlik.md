---
title: Celeste ve öteki benlik
category: teknoloji
image: assets/img/featured/celeste.jpeg
tags: [oyun, depresyon, anlam]
description: Derinlikli bir 2D platformer oyun. Her yönüyle pek güzel.
--- 
Celeste, Matt Makes Games'in yeni indie oyunu. 2D platformer türündeki oyun, Madeline adlı genç bir kadının fantastik öğelerin bolca olduğu Celeste Dağı'na tırmanışı hakkında. Oyundaki her bölümde çıkışa ulaşabilmek, birçok deneme-yanılmayı ve oyuncunun zamanlamasını mükemmelleştirmesini gerektiriyor. Oyunun zorluğu, hikayenin temel aldığı çetrefil ruhsal durumlarla güzelce örtüşüyor. (Hafif spoiler içerir.)

Oyunun tümünde birkaç basit kontrol kullanılsa da, karşınıza çıkan engellerin çeşitliliği, oyuncunun yaratıcılığını zorluyor. Oyunun hayli ileri aşamalarında bile yeni şeyler öğrenmek mümkün. Fakat bu öğrenme, çoğu kez açık talimatlar yerine oyuncunun çabası ve yeni yöntemler keşfetmesiyle gerçekleşiyor. Oyun mekaniğinin serüven boyunca değişmemesine rağmen, [Celeste](http://www.celestegame.com) asla sıkıcı olmuyor. 

Zorluktan ve keşfetmekten hoşlananlar için, bölümlerin gizli yerlerinde saklanan _B-Side kasetlerini_ ve _kristal kalpleri_ toplamak eğlenceli hedefler olabilir. B-Side kasetlerini topladığınızda, bölümlerin zorluğu artırılmış versiyonlarına erişebiliyorsunuz. Kristal kalpleri toplamak ise oyunun sonundaki bonus bölümünde ilerlemenizi sağlıyor. Ayrıca, her bölümde toplayabileceğiniz onlarca çilek var. Bu çileklerin bölümü tamamlama konusunda bir yardımı yok. Sadece ne kadar çilek topladığınız hanenize not düşülüyor. 

Celeste, elbette kendinden önce gelen 2D platformerlardan hayli etkilenmiş bir oyun. Oyun mekaniği ve zorluk bakımından [Super Meat Boy'un](https://supermeatboy.com) izlerini Celeste'de görmek mümkün. Fakat Super Meat Boy'un South Park tınılarındaki sinizminin yerine, Celeste'de daha içten, fikir beyan etmekten kaçınmayan bir tema görüyoruz. Öte yandan Super Meat Boy'un zaman zaman yıldırıcı olabilecek zorluğuna karşı, Celeste, en azından ana hikayede, çoğu kişi için daha erişilebilir bir seviyede kalıyor.

Aynı zamanda Celeste, 2D platformer türüyle derin mevzuları bağdaştıran bir oyun geleneğini sahiplenir görünüyor. Bu oyunlarda ana karakterin yolculuğu hayatın zorluklarıyla yüzleşmeye ya da temel bir ruhsal çelişkinin aşılmasına referansla anlamlandırılabilir. Bu geleneğin atalarından [Braid'deki](http://braid-game.com) zamanı geri alma özelliği ya da [Limbo'daki](http://www.playdead.com/games/limbo/) kabusvari atmosfer, duygusal bir sıkışmışlığı ifade ediyor. Celeste'de de Madeline'in dağa tırmanış mücadelesi bölümler ilerledikçe doğal engellere karşı olmaktan çıkıp kendi zihninin ürünü engellerle mücadeleye dönüşüyor. 

{% figure caption: "_Celeste • Matt Makes Games_" class:"large-other" %}
<div class="ratio-box" style="padding-bottom: 56.25%">
<img alt="Celeste, Matt Makes Games" class="lazyload" data-src="/assets/img/others/celeste2.jpeg">
</div>
{% endfigure %}

Oyundaki ara sahnelerden Madeline'in alkolik olduğunu, erkek arkadaşından ayrıldığını ve depresyon ve anksiyete ile boğuştuğunu öğreniyoruz. Celeste dağına tırmanmak onun için hayatta yeni bir anlam bulmayı ve hala zorlukları aşabilecek kapasitede olduğunu kendisine kanıtlamayı ifade ediyor. Bu yolculukta, Madeline yeni ''arkadaşlar'' ediniyor. İlk tanıştığı ve Madeline'de kafayı sıyırmış izlenimi uyandıran ''Yaşlı Kadın'', Madeline'e zirveye ulaşmanın çok zor olduğunu ve dağın bir canlıymışçasına kendisini duyabileceğini söylüyor. Yaşlı kadın ömrünü toplumdan uzakta, dağın eteğinde geçirerek huzur bulduğunu ifade ediyor. Nedense, karşılaşmalarına ilk tanık olduğumda, Madeline'in yaşlandığında Yaşlı Kadın gibi olacağını düşünmüştüm. 

Madeline ikinci olarak Theo ile karşılaşıyor. Theo gezgin bir hayat yaşayan, Madeline'in aksine yaşamdan zevk alan ve selfie çekmeye çok düşkün genç bir adam. Theo yolculuklarının bir aşamasında, panik atak geçiren Madeline'e sakinleşmenin yollarını öğretiyor. Başka bir yerde Madeline Theo'yu tutsak olduğu bir yerden kurtarıyor. Bu yardımlaşma, Madeline'in belki de uzun bir süreden sonra, bir başkasının yanında huzurlu ve mutlu hissetmesine yol açıyor. İkisinin ilişkisinde ilgimi en çok çeken şeylerden biri dağa çıkma sebepleri arasındaki farklılıktı. Madeline bir anlam peşinde koşarken, Theo çektiği fotoğraflarla ''InstaPix'' denen şeyde daha fazla takipçiye sahip olmak için dağdaymış. Theo'nun havailiğinin ve her koşuldaki iyimserliğinin Madeline'in karakteriyle tezatı, bana çevremizdekileri karanlık, zor ve çekilmez kılanın bir oranda bizim onlara yüklediğimiz anlamlar olduğunu düşündürdü. 

Madeline sonra Celestial Resort adlı hotelin yöneticisi olan Mr. Oshiro ile karşılaşır. Hotel terk edilmiş ve dağınık, Mr. Oshiro ise bir hayalettir. Madeline hotelin içerisinden geçip bir an önce yolculuğuna devam etmeyi, Mr. Oshiro ise Madeline'in konaklamasını arzular. Madeline hotelin derli toplu hale gelmesine yardım eder. Mr. Oshiro tüm iyi niyetine rağmen Madeline'i hotelde kalmaya ikna edemez. Bu sırada Madeline'in _diğer benliği_ açığa çıkarak Mr. Oshiro'ya hakaret eder. Bunun üzerine Mr. Oshiro bir canavara dönüşüp Madeline'in peşine düşer. Bu ilişki, tüm iyi niyetlerine ve birbirine yardımcı olma arzularına rağmen, karakterlerinin kontrol altına alamadıkları yönlerinden dolayı iki kişinin çatışmalı bir ilişkiye zorlanabileceğini düşündürdü. 

Oyunun ikinci yarısı büyük oranda Madeline ve Madeline'in ''Benim bir parçam'' dediği öteki benliği arasındaki ilişkiye odaklanıyor. Öteki benliğin Madeline'in yolculuğundaki temel rolü O'nu dağa tırmanamayacağına inandırmak ve geri dönmesini sağlamak. Öteki benliğin kesinlikle Madeline'i sabote edici bir yanı var. İlişkilerinin bozulmasında, başarısızlıklarında, hedeflerinden vaz geçmesinde öteki benlik bir rol oynuyor. Tırmanışının en caydırıcı engelini yine öteki benliği oluşturuyor. Fakat bununla birlikte öteki benlik de kendine has bir rasyonele sadık olarak hareket ediyor. Tırmanış nesnel olarak gerçekten tehlikeli. Bedeni korumak hem Madeline hem de öteki benlik için bir öncelik olmalı. Yani öteki benlik bir defans mekanizması görevini üstleniyor. Öteki benlik için hayatta bir anlam bulmak, alınan riskin karşısında değer taşımıyor. Bu da Madeline'in ve öteki benliğin anlaşmazlığının özünde yatıyor. 

Madeline ilk önce öteki benliğini savuşturarak ya da susturarak ondan kurtulmaya çalışıyor. Başarısız oluyor. Öteki benlik eskisinden daha güçlü olarak karşısına çıkıyor. Oyunun bir yerinde Madeline öteki benliğinden kurtulamayacağını anlıyor. Hem onunla hem de dağla aynı anda mücadele edemeyeceğinin farkına varıyor. Onu varoluşunun bir parçası olarak kabul ediyor ve onunla barışmak istiyor. Fakat yıllarca görmezden gelinen, hep bir sorun olarak görünen öteki benlikle barışmak kolay değil. Bunun için Madeline'in onun saldırılarını atlatması, tüm hırçınlığına rağmen ondan vazgeçmemesi ve onunla bir iletişim kanalı bulmakta ısrar etmesi gerekiyor. Ancak bu direngenliğin sonucunda öteki benlik barışmaya ikna oluyor. Madeline ve öteki benliğin dayanışması onları zirveye ulaştırıyor. 

Yıllar sonra, Madeline bu sefer dağın yeraltındaki merkezine ulaşmak için yolculuğunun başladığı yere geri dönüyor. Dağın merkezine ulaşmak dağı anlamak, dağın ona söylemek istediği şeyleri kavrayabilmek ve sonunda hep aranan o anlama ulaşabilmek için Madeline'in gözünü diktiği bir hedef. Madeline tekrar zorlu engelleri aşıp dağın merkezine ulaştığında, orada boşluktan başka bir şey bulamıyor. 







