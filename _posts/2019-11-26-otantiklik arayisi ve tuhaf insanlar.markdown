---
title: Otantiklik arayışı ve tuhaf insanlar
category: psikoloji
image: assets/img/featured/otantiklik.jpeg
caption: Tiko Giorgadze, Unsplash
tags: [gerçeklik, normal, kimlik, çocukluk]
cillop: true
description: Bitmeyen özüne dönüş ve kendini bulma methiyelerine bir yanıt
--- 

İnsanın kendisine yapabileceği en kötü şeylerden biri “kendisi olmaya” çalışması. Kendisi olmak istemek, şu anda içinde bulunulan durumda bir yanlışlık, bir sapkınlık, özünden ayrılma ya da anormal bir değişim olduğunun kabul edilmesi anlamına geliyor. Benliği tanımladığı varsayılan O öze dönüş çabasının arkasında, büyülü bir metamorfozla bireyin kendisiyle ve evrenle uyumlu hale gelebileceğine, Megastar’ın deyimiyle “Çok daha güzel” olabileceğine dair bir inanç var. 

Bu tuhaf inanca sahip olmayanlar, insanın dönmesi gereken bir özü olduğu konusunda agnostik olanlar da koroya katılmamazlık edemiyorlar. Onlar için de, insanın “kendisi gibi olması” (ve öyle de kalması) önemli; başkalarını “kendileri gibi olmaya” çağırmak anlamlı. Çevremizdekilerin zaman içerisinde değişmemelerini, tanınabilir kalmalarını, tuhaf, garip, deli olmamalarını beklemek anlaşılabilir bir şey. Geçmişte bu insanlarla iletişim kurarken kullandığımız sözcükler, davranış kalıpları, ortak beğeniler aramızdaki köprüleri oluşturuyor. Bu yüzden yeniden kullanılabilir olmalılar. 

Fakat bu masum beklentinin karanlık yüzleri de var. Tanıştığımız insanın tanışma anındaki halinin onun otantik hali, özü, gerçekliği olduğuna dair bir yanılgının sürdürülmesi bunlardan biri. Onun bir değişim isteği-arayışı içerisinde olmasının hor görülmesi bir diğeri. Ama tüm bunları kapsayan, insanların ancak sabitlenmiş bir öz olarak tanınabilir olduğunu dikte eden bir normalleştirme rejimi, sinsi bir disiplin mekanizması var. 

Kendimiz gibi olmaya bu kadar yoğun efor harcarken ve başkalarının otantik, basit, anlaşılabilir olması için onlara çağrıda bulunurken, kısacası bu normallik düzeninin askeri olurken, farklılığa, farklılaşmaya, değişime, yeniliğe karşı diş biliyoruz. Yarattığımız bu _sahici benlik_ mitolojisine kendimizi kaptırıp, kendisiyle çatışmalı bir birlikteliği olanların yahut artık kendisi gibi olmak istemeyenlerin _öz-karşıtlığını_, oynadıkları rolleri eleştiriyoruz. 

Bu iki grup arasındaki fark, kendileri gibi olanların çocukluklarından beri oynadıkları bu rolde daha deneyimli olmaları ve özünden uzaklaşanların yeni rollerine henüz ayak uyduramamaları. Başka bir şey değil. Ama en azından, ikincisinde bir seçim ve risk alma var. Birincisi, çocuklukta üzerimize zorlanmış bir giysiyi değiştirmemek için pasaklı dolaşmakta inat sadece. 

Çocukluk, farklılaşmaya duyulan isteğin en yoğun olduğu, insanın kendisi olmaktan kaçmak için türlü hallere girdiği ve bu çırpınmanın toplum tarafından bir ölçüde müsamaha ile karşılandığı özel bir dönem. Fakat toplumun çocuklar için ayırdığı farklılaşmaya ve kendisi gibi olmamaya dair bu taviz kısa sürüyor. Daha çocukluk bitmeden, birey, kendisi olmaya, aklı başında davranmaya, artık bir kimlikte karar kılmaya davet ediliyor. Bu davetin tonu, yaş geçtikte sertleşiyor. Aileden ve yakın çevreden miras bırakılan rollerin bir sentezi üzerimize sonsuza dek yapışıyor. 

Ama bunları zaten biliyorsunuz. Bulduğumuzda nirvanaya erişeceğimiz bir özümüz yok. Değişime ve kırılmalara tabi olmayan otantik bir benlik de mevcut değil. “Ben kimim?” sorusunu rahatça cevaplayan birisini ciddiye almazsınız. Çünkü benlik, hem bilince hem de böyle bir sabitlenmeye direnir. 

Bilmek yetmiyor lakin. Çünkü çoğumuz -mış gibi yapmaktan vazgeçmiyoruz. Çünkü rolümüz normalin yeniden üretimini gerektiriyor. Bu yüzden içimizde kendimizi tanıyamadığımız zamanlarda veya kendimizden nefret ettiğimiz anlarda, hatta özellikle bu anlarda, kendimiz olmaya azami çaba gösteriyoruz. Bedenimiz artık kostümümüze sığmasa da rolümüzün gerektirdiği otantiklik yanılgısını sürdürmeye çalışıyoruz. Biz bu amansız mücadeleyi verirken, “tuhaf” görünme cüretini gösteren birisi düşman olmaz mı? 

Sevmediğim sosyolog Goffman’la bitireyim: 

> “The stigmatized individual is asked to act so as to imply neither that his burden is heavy nor that bearing it has made him different from us; at the same time he must keep himself at that remove from us which assures our painlessly being able to confirm this belief about him. Put differently, he is advised to reciprocate naturally with an acceptance of himself and us, an acceptance of him that we have not quite extended to him in the first place. A Phantom Acceptance is thus allowed to provide the base for a Phantom Normalcy.” --- Erving Goffman. Stigma: Notes on the Management of Spoiled Identity

