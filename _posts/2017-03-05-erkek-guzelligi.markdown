---
title: Erkek güzelliği 
category: erkeklik
image: assets/img/featured/erkek.jpeg
tags: [beden, tanınma]
description: Erkek bedeninin arzu nesnesi olabilmesi.
---

Geçenlerde Afrikalı genç erkeklerin renkli giysiler giyinip, takılar takınıp, grup halinde köy meydanında dans ederek kendilerini köyün genç kadınlarının seyrine çıkardıkları bir video izlemiştim. Erkek bedeninin izlenen, sergilenen, süslenen bir rekabet aracına dönüştüğü bir toplumda erkeklik, bizim ''gelişmiş toplumlarımızda'' deneyimlediğimiz erkeklikten nasıl ayrışıyor?

Yanaklarında boyalarıyla, fosforlu etekleriyle, şarkıları ve danslarıyla "kadınsı" bir gösteriyi sergiliyorlardı. Gösterinin sonunda göğüslerini kabartarak sıraya diziliyorlar ve eş adaylarının kendilerini son bir kez daha süzmelerine izin veriyorlar. Kadınlar birer birer cazip gördükleri eş adaylarını seçiyorlar ve çift, topluluğun biraz ötesinde konuşmaya başlıyor.

Gelişmiş toplumlardaki ortalama cinsiyet ilişkilerinden farklı olarak, bu gösteride, erkek kendi bedenini toplumsal beğeninin huzuruna çıkarıyor. Erkeğin bedeni o toplumun güzellik ölçütlerinin terazisinde tanınıyor. Cezbetmek ve baştan çıkarmak onun maharetleri oluyor. Kadın ise başka bir bedene yönelen arzunun kamusal bir alanda ifade edilmesinde önceliği elinde tutuyor. Bizimkinin tersi yani. 

Bizim toplumlarda erkek büyüdükçe, güzelliğine övgü azalır. Bunun erkeğe ve onun egemenliğine çokça getirisi var. Fakat, bedeninin güzelliğinin tanınmaması erkeğe neler kaybettiriyor, burası daha muallak. 

Hetero erkeklere dair birkaç varsayımla başlayalım. Erkek, kadına kıyasla bedenine daha az dokunuyor. Özellikle kamusal alanlarda, kendi boynunu ya da kolunu okşayan erkek daha nadir. Kolunu bacağını en geniş alanı işgal edecek şekilde açan bir erkek figürünü göz önüne getirmek kolay. Fakat bu büyüklük gösterisi sırasında erkek kendi bedeniyle olan teması, bacaklarının ve ellerinin birbiriyle, ellerinin bacakları ve göğsüyle olan temasını yitiriyor. Dokunmak, görmenin ötesinde bir farkındalığın anahtarı. Bedenimizle temas, aynı zamanda varoluşumuzu yaşanan anın içerisinde bulmamıza yardımcı oluyor. Ten, bedenin, çevresinde yaşananlara verdiği gizli reflekslerin, bilinçaltımızın yaşanan ana yanıtlarının hissedilebileceği bir zemin. Tenimizle temasın kaybı, hislerimizle olan temasın, benliğimiz hakkında daha derin bir farkındalığın da zayıflamasına yol açıyor. 

Benzer biçimde erkek ayna karşısında daha az zaman harcıyor, kendini daha güzel kılmak için daha az çaba sarf ediyor, attırması daha müsameresiz, bedensel hazzı ve bedeniyle iletişimi daha kısıtlı. 

Tanınmak varoluşun temelinde yatıyor. Doğumdan itibaren bireyin kendi varlığını anlamlandırabilmesi, kendisini bir ilişkinin parçası olarak görebilmesine bağlı. Bebeğin özneliğini kabul edebilmesi, ebeveynlerinin ona ne olduğunu hatırlatmasıyla mümkün. Onun bir anlama sahip olduğunun ve onu kuşatan hayatın da anlamlı olduğunun ona sık sık hatırlatılması gerek. 

Büyüdükçe bu tanınma işlevini başkaları daha çok üstlenmeye başlıyor, yabancılar, arkadaşlar, sevgililer... Büyüdükçe tanınmayı toplumsal cinsiyetin kılavuzluğunda yaşıyoruz. Erkeğin ve kadının toplumsal tanınışı, bir başka deyişle varoluşlarının onaylanma biçimleri arasında büyük bir uçurumun oluştuğunu görüyoruz. 

Hakim normlar altında, tüm cinsiyetler için, belirli bir biçimde tanınmak aynı zamanda başka biçimlerde tanınmamak anlamına geliyor. Erkeğin güzelliğinin toplumca tanınmaması ve erkek bedeninin arzu nesnesi olamaması, erkekliğe has unsurlar olarak görülüyor. Tanınmanın cinsiyetçi boyutu, kişinin özgürlüğünü çepeçevre kısıtlıyor. 

Böylece, bedeninden öte, kişiliği ve düşünceleri ile tanınma arzusuyla dolu kadınlar ve kim olduğundan ziyade bedeniyle tanınmak ve sevilmek arzusuyla dolu erkekler çoğunluğu oluşturuyor. Leonard Cohen'in sözleriyle yaklaşık olarak şöyle bir şey: "Bu sabah bana geldin ve bana bir et parçası gibi davrandın. Bunun ne kadar iyi hissettirdiğini anlamak için erkek olmak lazım." 

Tanınma arzusundaki cinsiyet bazlı bu bölünmede "daha haklı" ya da "daha ahlaklı" bir taraf yok. Varlığımızı oluşturanın bedenimiz mi yoksa zihnimiz mi olduğu sorusu ancak kısır bir tartışmaya meze olabilir. Ancak bu bölünmenin hayatımız boyunca içimizde bir boşluk olarak taşıyacağımız bir tanınmamışlık hissini ürettiği anlaşılabilir.












