---
title: Boşluğun geometrisi
category: sanat
image: assets/img/featured/hopper.jpeg
tags: [resim, modernite, kimlik]
description: Edward Hopper'ın resimleri üzerine.
--- 

Hopper’ın resimlerinin belki de en dikkat çekici özelliklerinden biri boşluktur. Hem bir stil olarak, hem de bir tema olarak. Boş duvarlar, boş bir gökyüzü, boş caddeler, boş bakışlar. Boş evlerinde, gündelik rutinin boğucu havasını soluyan boş bakışlar. Ve katılaşmış bir boşluk hissi...

Hopper’ın insanları yalnızdır. Birden fazla kişinin resmin konusu olduğu örneklerde dahi, kişilerin arasındaki mesafe onların varlığından daha somut görünür. Bu kişiler bir anlamda gerçektirler. Hopper, onları gündelik hayatlarının en sıradan anlarında yakalar. Gazete okuyan, yatağında oturan ya da bir yerlere bakan, hiçbir epiğin başkarakteri olmayacak ‘gerçek’ insanlar. Fakat, tüm bu sıradan gerçekliklerinin arka planında, paylaştıkları ve belki de ressamın onlara atfettiği bir gerçek-dışılıkları vardır. Bu insanlar bal mumundan yapılmış gibidir. Bir eylemin içerisinde, hareket halinde değillerdir. Hopper’ın resimlerine baktığımızda, bar taburesinde oturan adamın çok uzun süredir orada oturmakta olduğuna ve daha da orada olacağına dair bir izlenim elde ederiz. Ressamın yaptığı, hayatın akışının bir karesini yakalamak, o anı hareketsizleştirmek değil, aksine bu insanların hayatının eylemsizliğini belgelemektir. Kısaca, bu insanlar değişmeyen ya da değişemeyen insanlardır. ‘Gerçek’ duygulardan ve ilişkilerden yalıtılmışlardır. Karakterlerin hepsi oyuncak suratlıdır. Eşyalaşmışlardır. Diğer insanlarla paylaştıkları şeyler yalnızca içerisinde oldukları steril mekan ve bir o kadar steril iç dünyalarıdır. 

{% figure caption: "_Room in New York, 1932_" %}
<div class="ratio-box" style="padding-bottom: 79.7%">
<img src="/assets/img/others/hopper-2.jpeg">
</div>
{% endfigure %}

Hopper’ın mekanları geometriktir. Tablolarının neredeyse her öğesi dikdörtgenlerle ifade edilebilir. Bunda ressamın iç mekanlara, mimariye olan ilgisinin de bir etkisi herhalde vardır. Fakat bunun ötesinde, Hopper’ın geometrik olmayan şekilleri de geometrikleştirmeyi tercih ettiğini görüyoruz. Bunu, ressamın modern hayatın sterilleştirici etkisine yaptığı bir vurgu olarak değerlendirmek mümkün. En nihayetinde geometri, insanın doğaya bir düzen verme çabasının ürünü. Daha genel olarak, geometri bizi karmaşık gerçekliklerin organize edilebilir, anlaşılabilir ve yönetilebilir olduğu inancına ikna ediyor. Geometrinin sosyal hayat üzerindeki pratiği olarak mimari, bu bakımdan, insan mantığının doğa üzerindeki zaferini temsil ediyor. 

Karşımıza çıkan soru şu: İnsan, kendi üretimi odaların, kafelerin, trenlerin içerisinde kendini ‘evinde’, en doğal yaşam ortamında, bilinciyle şekil verdiği doğa ile uyum halinde hissetmesi gerekirken, neden bu denli yabancılaşmış hissediyor? Hopper’ın resimlerinin ‘aşırı’ geometrikliği, bana göre, insanla doğa arasında çözülememiş bir uyumsuzluğu yansıtıyor. Mantığın, hayatı anlaşılabilir ve yönetilebilir kılma hedefinde uğradığı büyük yenilginin altını çiziyor. Buna göre, modern hayatta, insanın kendini en güvende hissettiği yerlerde (örneğin kendi odasında ya da kendi yatağında) dahi, aidiyetsizlik hissi galip gelebiliyor. Bu da her mekanın bir bakımdan hapisane olduğunu söylüyor, bedenimiz, fikirlerimiz ve düşlerimiz için...

{% figure caption: "_Rooms by the Sea, 1951_" %}
<div class="ratio-box" style="padding-bottom: 73.5%">
<img src="/assets/img/others/hopper-3.jpeg">
</div>
{% endfigure %}

Fakat Hopper’ın resimlerinde aynı zamanda geometrinin kurallarına sığmayan bazı öğeler de var. Odaların büyük pencerelerinden görünen deniz ya da vadiler gibi. Ve Hopper’ın resimlerinde bu pencerelerden dışarı bakan kadınlar var. Acaba ne düşünüyorlar? Hareketsizlikleri kısır bir düşünce döngüsünde sıkışıp kalmışlığın bir sonucu mu? Yoksa nasıl devam edileceğini bilememenin endişesi mi onların ellerini bağlıyor? Ve belki hareketsizlik ciddi bir karar anının işaretidir. Pencereden aşağıya doğru bir intihar ya da yukarıya doğru bir uçuş. 


