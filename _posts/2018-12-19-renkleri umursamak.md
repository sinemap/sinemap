---
title: Renkleri umursamak
category: psikoloji
image: assets/img/featured/monolith2.jpeg
tags: [depresyon, anlam, gerçeklik]
description: İçerisinde uyuşulan ve benliği yutan bir boşluk, beyaz.
--- 

Depresyon genelde siyahla özdeşleştirilir. Depresifler kendi ruh hallerini anlatırken çoğunlukla karanlık bir yere gittiklerini söylerler. Siyah, diğer kötülüklerin yanı sıra çözümsüzlüğü ve çaresizliği anlatmak için de kullanılır. Ama depresyonun asıl rengi beyazdır. Siyah, tüm renkleri emer, onları bünyesine katar ve orada kaybeder. Siyah bu bakımdan bizim iç dünyamız gibidir. Bize nüfuz etmiş her şeyi içerisinde barındırır. Tıpkı iç dünyamız gibi karmakarışıktır. İçerisinde belirli bir rengi ya da duyguyu tanımlamak güçtür. Aradığımız cevapların orada olduğunu biliriz, ama karanlıkta yolunu bulmak zordur. 

Beyaz ise karanlık ve karmaşık iç dünyamızı kaplayan bir tabaka gibidir. Renkler ona nüfuz edemez. Etrafında olan biteni savuşturarak, yüzeyine çarpan ışık dalgalarından etkilenmeden kayıtsızca saflığını korur. Beyaz değişim ve canlılığın olmadığı katı bir yüzeydir. Altındaki siyahı, duyguların ve renklerin korkutucu karmaşasını gözlerden uzak tutar. İnsanlar siyahın içerisindeki sırları çözmeye uğraşmaktansa beyazın soğuk kayıtsızlığını tercih ederler. Başkalarına ve kendimize göstermeye cüret ettiğimiz yüzümüz, beyaz cephemizdir. 

Bu beyaz örtüyü kuşanmaya, seçici bir umursamazlığa ve kayıtsızlığa galiba hepimizin ihtiyacı var. Birincisi _bize olup bitenlerden_ ruhumuzu koruyabilmemiz gerekiyor. Bizi biz yaptığını düşündüğümüz anlamlar, dış etkenlerin saldırısından sağ çıkmayabilir. Bu yüzden birçok defa ''Acımadı ki'' diyebilmemiz ve buna inanabilmemiz gerekiyor. 

İkincisi _bizim dışımızda olup bitenlerden_ kendimizi korumamız gerekiyor. Dünyada çok kötülük var. Yaşayabilmek ve görece mutlu olabilmek için yaşananlara göz yummamız, insanlığın acı dolu tarihinden bağımsız, sadece bize ait bir hayat hikayesi icat etmemiz gerekiyor. Ve bunu yaparken, insanlığın _kaderinden_ bağımsız bir kişisel varoluşun olabileceği hayaline kendimizi inandırmalıyız. 

İnsanlar anlam üreticileridir. Bu özellikleri sayesinde evrimin ve biyolojinin matematiğinden kendilerini görece bağımsızlaştırmışlardır. İnsan eylemini motive eden anlamlar, hayat döngüsünün amaçlarından farklı bir düzlemde inşa edilebilir. Misal, insanlık gelecekte toplu bir yokoluşa karar verebilir. Hayata karşı bir karar verebilme yetisi insanı insan yapan niteliklerden biridir. Din, milliyet, ırk adına başlatılan savaşları ve bu uğurda ölmeye razı milyonları düşünün. 

İster din, ister aile, ister [instagram](https://www.instagram.com/klapsimo/) olsun insani bir hayat sürdürebilmek için anlam üretimine devam etmemiz gerek. ''Bu anlamlardan sıyrıldığında insanlıktan ya da bireyden geriye ne kalır?'' ya da ''Gerçeklik, anlamların yokluğu mu?, öyleyse arzulanabilir bir şey mi?'' gibi sorular boyumuzu aşıyor. Anlamsızlığı gözlemleyebileceğimiz elimizdeki en iyi deneklerden biri depresif. Ve depresife bakarsak, anlam yokluğunda insanın derinlerdeki bir gerçekliği keşfetmektense, nasıl yaşayacağını bilmediğini görüyoruz. Hayatı anlamlandırabileceğimiz bir lensimiz olmadığında, her görüntü fazla geliyor. 

Anlam, siyah çekirdeği koruyan beyaz bir tabakanın üzerindeki renkli bir boya gibi. Bu boya kuruyup soyulduğunda depresyona giriyoruz, hayatın da rengi kaçıyor. Boktan metaforumu aşağıdaki resimle daha açık anlatmaya çalıştım. Buyrun: 

<div class="ratio-container" style="margin-bottom: 2em; margin-top: 2em;">
<img alt="İnsan evladının tabakaları" data-src="/assets/img/others/anlamyuvarlak.png" class="lazyload">
</div>

İnsanların anlam üretimine, renkli boyaya hoşgörü göstermeliyiz. [^1] Boyanın boya olduğunu, çelişkilerini ya da düpedüz saçmalığını bilerek, onun insanlığı devam ettirmedeki işlevini tasdik etmeliyiz. İnsanların bu soğuk evreni (çoğunlukla çirkin) renklerle boyama uğraşına hem tanıklık etmeli hem de onun bir parçası olmalıyız. Çirkin renklerle mücadele etmeliyiz elbette, ama onların bile beyazdan hallice olduğunu bilerek. 





[^1]:	Daha iyi bir kelime aklıma gelmedi, o yüzden itici de olsa hoşgörü diyorum.