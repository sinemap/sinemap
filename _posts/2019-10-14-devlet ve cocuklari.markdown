---
title: Devlet ve çocukları
category: ahaliye
image: assets/img/featured/devletbaba.jpeg
tags: [devlet, çocukluk, faşizm]
cillop: true
description: Seven ve cezalandıran devlet baba ve büyüyememek
--- 


Uzun zaman önce, akraba ziyaretindeyim. Uyumadan önce benim küçük kuzenle siyaset muhabbeti yapıyoruz. Ben, kendi çapımda aktivist olmuş ve hayli keskin fikirli bir üniversiteli, o ise o zamanlar MHPli (sonradan AKPli) bir babanın ülkü ocaklarında takılan oğlu. Mevzu Kürtler’e gelince sohbetin gerilimi artıyor. (Açıkçası gerilen ben olmuştum.) Tartışma sırasında sürekli devlete atıfta bulunmasından hareketle, “Sen devletin ne demek olduğunu bilmiyorsun! Nedir devlet?” dedim. Ben, tartışmayı teorik bir düzleme çekip orada Poulantzas’tan aşırdığım iki fikirle rakibimi nakavt etmek için sabırsızlanırken, o gayet sakin, “Devlet babadır” demişti. 

Küçük kuzenin dediği bu tanımdan daha etkili, daha doğru bir devlet tanımı bilmiyorum. Ben soruma _nesnel_ bir cevap beklerken, o devletin kendi düşünce dünyasındaki _öznelliğinin_ altını çizmişti. Ben, devleti, o sohbet ettiğimiz odanın dışında kalan, sınırları belirli bir şey olarak algılarken; O, devleti kendisinin de parçası olduğu bir organizma olarak görüyordu. Bu haliyle devlet gayet _domestic_ bir şeydi. Odanın içindeydi. Belki de bu yüzden, bu genç faşonun yüzünde, yaşından büyük bir eminliğin ifadesi, yüce bir şeyin çocuğu ve uzantısı olmasının özgüveni vardı. 

Bu, sadece kutsallık atfedilen bir şeye kör bir bağlılık değil. Bunun ötesinde, dini inançlarla hayli benzer biçimde, sınırları muallak fakat kadir-i mutlak bir güçle kurulan “intimate” ilişkinin ifadesi. Bu ilişkinin bir yanında her şeye gücü yetecek gibi görünen bir vücudun parçası olmak, onun iradesiyle kendi mevcudiyetini anlamlandırmak ve onun tarafından korunup kollanmak varken, diğer tarafta bu güçten bağımsız bir öz iradeyi talep ettiğinde cezalandırılacağına dair yerleşik ve sinsi bir korku var. 

Devlet ve çocukları arasındaki, Freudyen bir okumaya hayli elverişli bu ilişkinin siyasal hayattaki örnekleri saymakla bitmiyor. Kendilerine izin verilen alanda, miktarda ve biçimde milletin (ama aslen devletin) düşmanlarına şiddet uygulayan sivil faşistlerin hal ve tavırlarına iyice bakın. Böbürlenme ile korkunun, hınç ile sinmişliğin, erkeklik gösterileri ile ne yapacağını bilemez bir yeniyetmeliğin biraradalığını görebilirsiniz. Bu uyumsuzluğun arkasında, yeri geldiğinde seven yeri geldiğinde döven bir babadan ödünç alınan ve (ödünç olduğu için) asla üstlerine tam uymayan bir irade var. 

Fakat, belki de içinden geçtiğimiz günler daha iyi gösteriyor ki, baba ve çocukları arasındaki o “özel” ilişki, sadece “operasyonel” faşistlerin himayesinde bir şey değil. Gündelik hayatlarında otoriteye yaranmak için bin takla atarken, aynı zamanda cezalandırılma korkusunun içini kemirdiği, ufak ahlaksızlıkları, çıkarcılıkları ve ihbarcılıklarıyla milyonlarca sıradan insancık bu ilişkide çocuk rolünü oynuyorlar. Çocuklar büyür. Ya toplumlar?













