---
title: Zayıflık korkusu ve erkeklerle buluşmamak için nedenler
category: erkeklik
image: assets/img/featured/zayiflik.jpeg
tags: [iletişim, güç]
description: Erkek masasında sidik müsabakaları.
--- 


<span class="lead-in">“Erkek erkeğe” muhabbet</span> hüzünlü bir şey. Bir buluşmada hedeflenen, buluşanların bağlarını güçlendirmesi ya da yalnızlıklarını gidermeleri ise, _erkeklerin masasında_ bu gerçekleşmiyor. Sohbet bittiğinde, katılımcılar geçmişteki gibi anlamsız ve boşlukta hissetmeye devam ediyorlar. Belki özgüvenlerinde bir çentik daha açılıyor. Kelimelerle bir savaşa girmişler gibi bu konuşmadan yorgun ayrılıyorlar. Bu yüzden, erkeklerle buluşmayın. Yani bazılarıyla. Hepsiyle değil. Fakat bahsettiğim _bazıları_, çoğunluğa tekabül ediyor galiba. 

Yine de erkekler, belki pragmatik amaçlarla, belki de sırf mevcut sosyal bağlarını muhafaza etmek adına diğer erkeklerle buluşmaya devam ediyor. Bazılarıysa böylesi buluşmalardan itinayla kaçınmalarına rağmen, bu mesafeyi neden koyduklarına dair bir açıklamaya sahip değiller. Bu yazıda erkeklerin erkeklerden kaçınma nedenlerini netleştiriyorum. 

Yalnız bir uyarı. Arkadaşlık ilişkilerinde, Ortadoğu ve Balkanların en başarısız kişisi [ben olabilirim](https://karateke.github.io/psikoloji/2017/09/14/totaliter-kalp.html). 20li yaşlarımda arkadaşlıkları önemsemedim. Aramızda hiç bozulmayacak derin bir bağ yoksa; arkadaş olacağım kişi en saklı sırlarımı, dönüp dönüp tosladığım çıkmazlarımı bilmeyecekse bu ilişkinin bir anlamı var mı diye sorguladım. Lakin, sanırım, böyle bir ilişkiye zaten _arkadaşlık_ denilmiyor. “Geyik yapma konusundaki” dikkat çeken becerisizliğim de bana arkadaş edinme konusunda pek fazla opsiyon bırakmamıştı zaten. Henüz acemisi olduğum 30larımda, arkadaşlıklara daha fazla ciddiyetle yaklaşmaya çalıştım. Biraz geç kalmış olabilirim; yahut bu yaklaşımım millete yeterince samimi gelmedi. Hala da bir arkadaşlığı sürekli kılan unsurun ne olduğu konusunda fikirsizim. 

Bu yüzden bu yazıdaki önerilerimi dinleyip arkadaşsız kaldığınızda bana gelmeyin. İşte erkeklerle buluşmamak için geçerli sebepler: 

---- 

- David Shields’ın kendisiyle yapılan bir [söyleşide](https://www.guernicamag.com/david-shields-men-should-acknowledge-their-brokenness/) alıntıladığı şu söz dikkatimi çekmişti: 

	> Man is weak, and when he makes strength his profession, he is weaker. – Antonio Porchia

	“Erkek zayıftır ve kudreti görevi bellediğinde daha da zayıf olur.” diye çevrilebilir herhalde. Zayıflık korkusu ya da güç fantezisi çoğu erkeğin davranışlarının ve temel güdülerinin dinamosudur. Bu korku o kadar ilkel ve benliğimize yerleşiktir ki ona karşı mücadelede etmek bir yana onun varlığını tanımak dahi çok güçlü bir iradeyi gerektirir. Bu korkunun benliğimizde yer ettiğini sezdiğimizde dahi, onu sözlere dökebilmek, korktuğumuzu bir başkasına ifade edebilmek işkencedir. Bu yüzden içinde kavrulduğumuz _üstünlük yanılsamasını_ olumlamak için her yola başvururuz.   

	Erkek erkeğe muhabbet bu olumlamayı sağlamak için biçilmiş kaftan gibi görülür. Bir bakıma erkeğin üstünlüğü ancak bir başka erkek tarafından olumlandığında gerçekmiş gibi hissedilebilir. Erkeğin sahip oldukları, mülkiyeti altında olanlar, bunlara sahip olmadığı farz edilen bir başka erkek tarafından tanındığında erkek kendini “güçlü” görebilir. 

	Bu yüzden erkek muhabbetlerinde sinsi bir rekabet hep iş başındadır. Birbirinin sözünü kesmeler, erkek grubunun liderliğini üstlenmeler, fiziksel üstünlük kanıtlama çabaları... Ama elbette, bu üstünlüğün en yadsınamaz kanıtı erkeğin kadınlarla olan ilişkilerindeki başarısıdır. Onun için “mülkiyetlerin en değerlisi” olan kadın üzerinde hakimiyet kurmak, cinsel maceralarından bahsetmek, kendisinin kadınlarca ne kadar arzulandığını anlatmak, erkek için zayıf olmadığını kanıtlamanın en kesin yoludur. Erkek muhabbetlerinin dönüp dolaşıp cinsellik eksenine gelmesi bu yüzdendir. 

	Fakat üstünlüğünü sahip oldukları üzerinden başkalarına kanıtlama çabası, bir yandan da erkeğin ne kadar eksik olduğunu ona hatırlatır. Bu sebeple, görece başarılı geçmiş, erk dövüşünün çeşitli sekanslarını içeren bir buluşmanın sonunda, erkek kendi üstünlüğüne halen tam anlamıyla inanabilmiş değildir. Anlam veremediği, içerisinde bir boşluk oluşturan eksiklik hissi hakim gelir. Güç fantezisi tatmin edilemeyen bir fantezidir. Erkek, tüm çabalarına rağmen şu paradoksu kabullenemez: Zayıflık korkusu, daha fazla güç elde ederek yenilemez. 

	Bu sebeple erkeklerle buluşmayın. Ya da zayıflığını açıkça kabul eden erkeklerle buluşun. Zayıflığınızı beceriksizce örtbas etmeye çalışan bir rekabetten uzak duracağınız konusunda bir sözleşmeniz olsun.
- Diyalogun, insanların hem kendileri hem de başkalarını daha iyi anlama konusundaki işlevinden ümit kesmiş değilim. Bu bakımdan, kiminle olursa olsun, buluşmaların bir çeşit terapi etkisi var. İnsanların belki de evrensel ihtiyaçlarından olan anlaşılmak ve kabul edilmenin en etkili yöntemi konuşmak. Sosyal medyada bir gürültü içerisinde yutulan yazdıklarımız ve paylaştıklarımız maalesef bu ihtiyaçlarımızı karşılamaya yeterli değil. Yüz yüze gelmenin ve karşımızdaki kişinin hissettiklerini yüzünde görmenin, bizi tanındığımıza ve bu dünyada bir yerimiz olduğuna ikna etme kabiliyeti çok daha yüksek. 

	Fakat erkeklerin oldukça büyük bir yüzdesinin, kendi korkularıyla olan ilişkilerinde olduğu gibi, kendi arzuları, coşkuları, hüzünleriyle olan teması oldukça sınırlı. Konuştuğum insanlara “Üzgünüm”, “Öfkeliyim” vs. diyebilmem için 30 yılın geçmesi gerekti. Erkeklerin kendi içlerindeki kargaşada hissettiklerinin ne olduğuna bir isim koyabilmeleri mücadele gerektiriyor. Erkek egemenliğinin, erkeği _sakatladığı_ noktalardan biri bu. 

	Elbette her buluştuğumuz kişiye en yoğun sıkıntılarımızı anlatıp, onu dertlerimizi taşıyacak bir terapist yerine koymaktan bahsetmiyorum. Kişisel sorunların kabaca bocalandığı içki masalarından hiç bahsetmiyorum. Hissettiklerimizi kendimize ve karşımızdakine dürüstçe anlatabileceğimiz, gerçekten ortak bir hissiyatı paylaşabileceğimiz ve bu paylaşımı yaptığımızda kendimizi daha da zayıf hissetmeyeceğimiz nadir anlardan bahsediyorum. Bu anlar, erkek muhabbetlerinde yok derecesinde. 

	Velhasıl, erkeklerle, özellikle kendi hisleriyle temassız olanlarla, buluşmayın. 
- Seks (büyük ihtimalle) yok. 



