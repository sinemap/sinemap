---
title: 'Return of the Obra Dinn: Trajedinin gözlemcisi olmak'
category: teknoloji
image: assets/img/featured/obra.jpeg
caption: Return of the Obra Dinn, Lucas Pope
tags: [oyun, eleştiri, bilgisayar, modernite]
description: Düşündüren ve hayal kurduran retro bir bilgisayar oyunu hakkında
--- 

[Return of the Obra Dinn](https://obradinn.com), Lucas Pope’un geçen sene piyasaya sürdüğü bilgisayar oyunu. Obra Dinn, İngiltere’den 1803 yılında demir alan ve kaybolduğu düşünülen bir ticari geminin, 4-5 yıl sonra geri dönmesiyle başlayan bir gizemler silsilesini konu alıyor. Oyunda siz bir sigorta memurusuz. Göreviniz büyük çoğunluğu ölen ya da kaybolan gemi mürettabatının kimliklerini ve başına gelenleri tayin etmek. 

Gemide can veren kişilerin kalıntılarına ulaştığınızda, cep saatinizi kullanarak geçmiş olayları canlandırabiliyor, mürettabatın ölüm anlarını, içerisine girip dolaşabileceğiniz siyah-beyaz bir resim halinde görebiliyorsunuz. Bu resmin içerisindeki detaylardan yararlanarak ölen-kaybolan mürettabatın kim olduğunu ve nasıl öldüğünü belirliyorsunuz. Bu verileri size verilen bir kitaba kaydediyorsunuz. Özetle, 60 kişilik gemi ahalisinin birbiriyle kesişen trajik kader ağlarını, size sunulan sınırlı görüntü ve ses aracılığıyla çözmeye uğraşıyorsunuz. 

Gemidekilerin bazılarının kimliğini tespit etmek görece kolay. Ses kayıtlarında bir isim geçtiğinde, bunu kitaptaki mürettabat listesinden kontrol edip, isimle kişiyi eşleştirmek zaman almıyor. Fakat, tüm oyunda ancak birkaç kişiye ismiyle hitap ediliyor. Oyunda biraz ilerleyince, mürettabatın rütbesi, milliyeti, dilleri ve aksanı, giysileri, gemideki görevleri, odaları vs. kimliklerini belirlemek için gerekli ipuçları haline geliyorlar. Bu kriterler bile yetmeyince atmasyona başvurabiliyorsunuz. Oyun, ancak üç kişinin kimliğini doğru olarak tayin ettiğinizde bunları onaylıyor. Dolayısıyla atmasyona fazlasıyla başvurmak işlevsiz.  

Obra Dinn baştan sona ciddi bir dedektiflik hikayesi. Oyuncu hiçbir zaman ucuz kandırmacalarla manipüle edilmiyor. Birisi, en önde durup emirler veriyorsa bu kişi büyük ihtimalle sıradan bir tayfa çıkmıyor. Eğer bir kişinin kimliğini yanlış tayin etmişseniz, bunun sebebi yanlış yönlendirilmeniz değil, eriştiğiniz varsayımlarınızın yanlış olması. Ve birçok varsayımda bulunmak, varsayımlarınızı güncellemek, hikayedeki boşlukları hayal gücünüzle doldurmak zorundasınız. Obra Dinn’i sürükleyici kılan birincil unsur bu. 

{% figure caption: "Return of the Obra Dinn • _Lucas Pope, 2018_" class:"full-img" %}
<div class="ratio-box" style="padding-bottom: 49.69%">
<img alt="Return of the Obra Dinn" class="lazyload" data-sizes="auto" src="data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==" data-lowsrc="/assets/img/huge/obra2-lq.jpeg" data-srcset="/assets/img/huge/obra2-900.jpeg 900w, /assets/img/huge/obra2-1400.jpeg 1400w, /assets/img/huge/obra2.jpeg 1900w">
<noscript>
<img alt="Return of the Obra Dinn" src="/assets/img/huge/obra2-1400.jpeg">
</noscript>
</div>
{% endfigure %}

Oyun ilk bilgisayarların görüntü kalitesini taklit eden monokrom bir palete sahip. Hatta, (geeklere hitaben) IBM 5151 ya da Commodore 1084 gibi görüntü seçeneklerini menüden ayarlayabiliyorsunuz. Oyunun donmuş sahnelerinin özgün kara kalem estetiği, içerdiği az sayıda piksele rağmen, amacımıza ulaşmamızı sağlayacak hiçbir detayı atlamıyor. 

En az bu _çizimler_ kadar, oyundaki ses efektleri, seslendirmeler ve müzikler de harika. Normalde sıkıcı olabilecek sahnelerde, konuşmaların gerçekçiliği ve müziğin dramatik yükseliş ve alçalışları oyunu sürekli canlı tutuyor. 

Obra Dinn’i benzerlerinden ayıran özelliklerden biri de oynadığımız karakterin olayların merkezinde olmaması. Aksine, kendimizi çoktan yaşanıp bitmiş olayların içerisinde buluyoruz. Karakterimizin olayların akışını değiştirme iradesi yok. İyiler ve kötüler, tutulacak bir taraf veya savaşılacak bir düşman yok. Yalnızca gözlemleyebiliriz. Yaşanmış trajediyle aramıza koyulan bu mesafe farklı bir oyun deneyimini açığa çıkarıyor. 

Eşlik ettiğimiz sigorta müfettişinin, ölümlere, acılara, tüm bu yaşantıya dışarıdan bakma, onları hesaplama, tarihe not düşme, bir düzene sokma, kataloglama uğraşı ile modern insanın gündelik ve süreğen trajedisi arasındaki paralellik hoşuma gitti. Belki de bu sayede, ekranda üstlendiğimiz kahraman rollerinden ziyade Obra Dinn’de kendimizi daha kolay tanıyabiliriz. 






