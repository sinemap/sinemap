---
title: Neden gitmeli? 
category: ahaliye
image: assets/img/featured/gitmek.jpeg
tags: [Türkiye, muhafazakarlık, faşizm]
description: 8 maddede ait olamama, ne oraya ne buraya.
--- 

Türkiye'ye döneli 3 ayı geçti. Şimdi bu yazıyı biraz daha rahatlıkla yazabilirim. Gitmek için zaten çokça sebebiniz vardır. Aşağıda yazdıklarımdan beğendikleriniz olursa, çekinmeden kendi sebeplerinize ekleyin. Gittiğinizde, dönme fikri aklınıza gelirse, içinizden tekrarlayıp kendinizi sakinleştirirsiniz. Meditasyon gibi. Başlamadan önce gitmek isteyip de gidemeyenlerden özür diliyorum. Bir yere ait hissetmemek başka, hapsedilmiş olmak başkadır herhalde.

Yurtdışında sadece birkaç yıllık yaşantım oldu. O da oldukça sınırlı bir mekanda. Bu, konunun erbabıymışımcasına konuşmamın önüne geçemeyecek. Duyduğum kadarıyla yurtdışı yolcularının sayısı acayip artışta. Eğer gitme kararınızda, bu toplumda _yabancılaşmanız_ önemli bir rol oynuyorsa ya da kaldıkça mutluluğunuzun ufalandığını fark ettiyseniz, belki bu yazıyı seversiniz. İşte 8 maddede hayat kurtarabilecek gitme sebepnamesi: 

1. Son 11 yılda, Türkiye tarihinin en kanlı, vicdansız ve düşmancıl çağına tanıklık ettik. Bu dönemden ruhumuz sağ çıkabilirdik, eğer bu kadar zayıf ve örgütsüz olmasaydık. Her zaman azınlıkta olduğumuzu bilsek de, kenetlenmiş bir azınlık olmak, direncimizi ve yaşama sevincimizi geleceğe taşıyabilirdi. Bu olmadı. 
2. Terk etmeyi neredeyse bir zorunluluk haline getiren şey acı yakın tarihimiz değil. Geleceğe dair umudun yitmesi. İçinizdeki sezi de, yüzeysel bir gözlem de, derinlemesine bir analiz de aynı doğrultuyu işaret edecektir: Bizi bekleyen barışçıl ve özgür bir gelecek yok. En azından o gelecek yakın bir zamanda gelmeyecek. 
3. Huzursuzluğumuzun kaynağı iktidar değneğini kimin tuttuğu sorusundan daha derine iniyor. Huzursuzluğumuz daha çok sokakta gördüğümüz ve görmekten kaçındığımız yüzlerle ilgili. Ortak hiçbir paydada buluşamayacağımız insanların çokluğunu gördükçe yalnızlığımıza inancımız artıyor. Korkuyoruz ve korkmakta haklıyız. Çünkü bu toplumda, anlaşamayacağımız üzerine anlaşmak çok zor. Çünkü çoğunluk, mutlak doğruluğun fedaileri, fikri rakiplerinin yok olduğu bir ''ilahi'' harmoniyi arzuluyor. 
4. Doğacak çocuklarımız burada mutlu olabilecekler mi? Biz böyle bir sorumluluğu nasıl alabiliriz?
5. Tüm bu sosyal travma, bizi değiştiriyor. Kendi grupçuklarımıza, yakın arkadaş çevremize, sevgililerimize, ailemize (en çok da ailemize) kapanıyoruz. Hobiler icat ediyoruz. Ev hayvanları ediniyoruz. Kişisel gelişime çok düşkünüz. İnşa etmeye çalıştığımız küçük ve korunaklı dünyamız, insanın toplumsal ve politik varoluşlarının reddi üzerine kuruluyor. Sivil toplum çözülürken, en ilerici olanlarımız muhafazakarlaşıyor. Kabuğumuza çekilip fırtınanın geçmesini bekliyoruz. Ve bu süreçte, varoluşumuzun temel değerlerini yitiriyoruz.  
6. Bu kapanma ve muhafazakarlaşma, bir zamanlar nefret ettiğimiz bir benmerkezciliği karakterimize işliyor. İnsanlar arası güvensizlik dayanışmayı imkansızlaştırıyor. 
7. Eskiden bunun mümkün olabileceğine inanmazdım ama daha fazla erkekleştik. Faşizmin öz suyu erkeklik şarabından içip sarhoş olan ve her daim şiddete başvurmaya hazır milyonlarca zayıf insancığı siz de görüyorsunuz değil mi? Liderin karakterinde cisimleşen erkeklik, rejimin temel taşlarından biri haline geldi. 
8. Kültürel dünyamız, istisnalar hariç, bokum gibi.

Gideceğiniz daha iyi bir yer olacaktır. Daha yaşanılası bir yer. Evrenselliği tadabileceğiniz bir yer. Tek sorun, bazılarımız için, ait hissetmenin çok zor oluşu. Kendimizden kaçamayacak oluşumuz, bu ülkenin ruhumuzda bıraktığı yarayı saramayacak oluşumuz. Ev diyebileceğimiz şeye en yakın yer, çoğumuz için maalesef ''bu cehennem''. 

Keyfini çıkarın. Kavafis'in şu güzel şiirini nadiren de olsa hatırlayın: 


_Her çabam kaderin olumsuz bir yargısıyla karşı karşıya;  
bir ceset gibi gömülü kalbim.  
Aklım daha ne kadar kalacak bu çorak ülkede?  
Yüzümü nereye çevirsem, nereye baksam,  
kara yıkıntılarını görüyorum ömrümün,  
boşuna bunca yıl tükettiğim bu ülkede._





