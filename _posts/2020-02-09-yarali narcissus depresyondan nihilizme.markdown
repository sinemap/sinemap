---
title: 'Yaralı Narcissus: Depresyondan nihilizme'
category: psikoloji
image: assets/img/featured/yarali-narcissus.jpeg
caption: The Garden of Earthly Delights, Hieronymus Bosch
tags: [arzu, depresyon, kimlik, varoluş]
description: Depresyon sonrasında gelen Araf'ta kalma hali. Çalkantının bittiği ama arzunun henüz doğmadığı zamanlar.
--- 

Depresyon tuhaf bir tanı. Sanki kendinizi bildiniz bileli aşina olduğunuz sıkıntılara bir ad takmak lüzum görülmüş gibi. Benliğinizin binbir parçasını birbirine yapıştıran, o parçalardan bir hikaye ve bir anlam çıkarmaya talip bir kavram. İstenmeyen özelliklerinizin _bütününü_ o kavram aracılığıyla temsil edebilirsiniz gibi. 

Depresyon aynı zamanda kaypak bir kavram. Sınırlarını pek bilmiyoruz. Toplumun yüzde 90’ı falan depresyonda olduğunu iddia ediyor. (Sizinkisi sahici depresyon mu? Neyin depresyon olup olmadığını soruşturursak, bazılarının acılarını önemsizleştirmiş mi oluruz? Yoksa depresyon herkeste biraz olan _Weltschmerz_ gibi bir ağrı mı?) Nitekim, yola çok farklı noktalardan başlayıp çok farklı güzergahları izleyen insanlar, benzer bir noktaya erişmişler gibidir. Depresyon, bir tanı olarak, ancak üzerinde durduğumuz bu noktayı tarif ediyor ve bizi oraya taşıyan yollara dair suskun. 

Dahası çoğu depresif, depresif perspektifleriyle, hayatta bu zamana kadar yaşadıklarının içerisinde depresyonla damgalanmamış bir an bulmakta zorluk çeker. Yani, depresyon kötü özelliklerimizi temsil eden _karanlık yönümüz_ olmaktan ziyade, benliğimizin ve kişisel tarihimizin tümüymüş gibi gözükür. Bizi tanımlayan bir şeydir. Depresyonu benliğimizden çıkardığımızda geriye bir benliğimiz kalır mı? Kalsa bile o benliği tanıyabilir miyiz? O, biz miyiz? İçimizde bunca yıl büyüttüğümüz yılan ansızın çıkıp gittiğinde onun boşluğuna ne koyabiliriz?

{% figure caption: "The Garden of Earthly Delights (detay) • Hieronymus Bosch" class:"large-other" %}
<div class="ratio-box" style="padding-bottom: 56.26%">
<img alt="The Garden of Earthly Delights, Hieronymus Bosch" class="lazyload" data-src="/assets/img/others/thegarden_delights.jpeg">
<noscript>
<img src="/assets/img/others/thegarden_delights.jpeg">
</noscript>
</div>
{% endfigure %}

Amacım umutsuz bir tablo çizmek değil. Lakin karamsarım. Depresifin karamsarlığı öğrenebilmesi ve benimsemesi yaşamına devam edebilmesi için bir gereklilik. Bir kırılma anı olarak depresyona yol açan deneyimlerin etkisinin belki yaşam boyu geçmeyeceğini kabul edebilmeliyiz. Depresyonu, gerçekten de bir kimlik olarak taşıyabilmeliyiz. Bunu ise kendi acılarımızdan haz alan ve onlarla gurur duyan bir tavırla değil, acılarımızın sıradanlığını ve ortaklığını fark ederek yapmalıyız. 

Depresyonla yaşamak, kişinin cennetini yakması demek: Kurtuluş özleminden arınmak, her şeyin bir anda değişeceği büyülü bir anı beklemekten vazgeçmek ve dahası benliğimizi dünyanın merkezinden koparmak. Maalesef ki, insanlığın sıradanlığıyla ve bunun içerisinde kendi sıradanlığıyla uzlaşmadan ileriye doğru nasıl adım atılacağını bilmiyorum. Her şeyin öncesinde, tatmin edilmemiş ilkel arzular var. Artık hiç tatmin edilemeyecek olan bu arzular, kendilerinin evrenin merkezinde olmadığını reddeden ilkellikleriyle ve buyurganlıklarıyla her dakikayı bir mağlubiyete dönüştürebilirler. Bu çelişkiyi çözmeden, tatmin edilemez olandan _şefkatle_ vaz geçmeden, hayatın sıradan zevkleriyle tanışamayız. 

{% figure caption: "The Garden of Earthly Delights (detay) • Hieronymus Bosch" class:"large-other" %}
<div class="ratio-box" style="padding-bottom: 56.26%">
<img alt="The Garden of Earthly Delights detay, Hieronymus Bosch" class="lazyload" data-src="/assets/img/others/thegarden_delights-2.jpeg">
<noscript>
<img src="/assets/img/others/thegarden_delights-2.jpeg">
</noscript>
</div>
{% endfigure %}

Bu anlattıklarımı gerçekleştirmek elbette çok yorucu. Çünkü gerçek anlamda bir tükenmeyi, benliğimizin asıl bir parçasından vazgeçmeyi gerektiriyor. Ve bu bir süreç. Zaman alıyor. Ama iyileşme mümkün. En azından yataktan çıkabilme, türlü bağımlılıklar aracılığıyla hislerinle teması yok etmekten vazgeçme, ve zamanla insanlarla faydalı ilişkiler inşa edebilme imkan dahilinde. Bir yanımız elbette eksik kalacak. Ama kimin değil ki?

Fakat bu iyileşme sürecinde, kendinizi eski (ilkel) arzuların dindiğini ama yeni arzuların dile gelmediği bir noktada buluyorsunuz. Depresyondan çıkış, kendi deneyimini sıradanlaştırmayı, ona karşı bir ölçüde nesnel bir mesafe alabilmeyi gerektiriyor. Fakat bu nesnellik çabası, önceki benliğimizdeki narsisizmin kanatlarının budanmasını, o benlik için hayli öncelikli olan hırslardan ve fantezilerden bir ölçüde sıyrılmayı gerektiriyor. Bunlardan sıyrılmayı başarabilirsek, yeni arzuların, yeni motivasyonların ve yeni misyonların kaynaklarını nerede bulabiliriz? Bilmiyorum.

Artık, adlandıramadığım ve savaşamadığım hayaletler ziyaretime daha az geliyor. Bir dinginlik veya sessizlik var içimde. Kendime ve insanlara dair bir kabul etmişlik, belki vazgeçmişliğe biraz fazla yaklaşan. Hayatın sıradanlığına ve anlam yoksunluğuna amansız isyanı ve kendimin kahraman olduğu büyük hikayeyi bırakıyorum. Ama, şimdi de, hayata kendi rengimi katmaya dair iradeyi, inancı ve iyimserliği kendimde bulamıyorum. Ruhum, girdiği tek büyük savaşın gazisi olarak sırasını savmış gibi. Yeni savaşlara mecali yok. 

Bilemiyorum Altan, belki biraz zaman.




