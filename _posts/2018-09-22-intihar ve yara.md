---
title: İntihar ve yara
category: psikoloji
image: assets/img/featured/yara.jpeg
tags: [anlam, intihar, depresyon, varoluş]
description: Anlam arayışı ve umudu disiplin etmek.
--- 
Bizi hayata tutunduran şeyler anlam verdiklerimizdir. Ama anlam kaypak bir kavramdır. Tüm inançlarımızın odağındaki ve dokunabileceğimiz somutlukta olduklarını düşündüğümüz anlamlar, bir gün sert bir rüzgarla savrulabilir. Gerçekten sorgulanan her anlamın kaderidir bu. Çünkü tüm anlamlarımızı içinde bulunduran hayat, anlam yoksunudur.

Depresif, total anlamın peşinde koşan kişidir. Her şeyi berraklaştıracak tek bir cevabın varlığına inanır. Şüpheciliğinin zirvesinde olduğu için başkalarının Allah'ına prim vermez. Kendi kişisel Allah'ını bulmayı hedefler. Ve bu, aynı süreçlerden geçmeyenlere garip gelse de, olağan bir sorudur. Camus'nün dediğine göre felsefenin temel sorusu budur: Neden intihar etmemeli?

Hayatın devasa bilinmezliklerinin acı biriktirdiği, anlamın ve ona bağlı olarak amaçların yitirildiği bir hayatta, neden devam etmek için çabalamalı? Depresif, bu soruya verilecek olumlu bir cevabın, içindeki sönmüş ateşi yeniden alevlendireceğine inanır. Ve bu ateşin yeniden canlandığı günleri, cennetmişçesine hayal eder. Küçük şeylerden haz alabileceği, insanlarla barışçıl birliktelikler kurabileceği, hayatın yeniden anlam kazanacağı bir gelecek. 

Bu kayıp cenneti bulmak, depresifin misyonudur, tek çıkış yoludur. Fakat tüm cennet arayışları gibi, bu misyon da yorucudur. Her geçen gün böyle bir cennetin varlığına inanç azalır. İnancın tükendiği yerde, depresif kabullenmenin zor olduğu gerçekle yüzleşmelidir: Böyle bir cennet hiç olmamıştır, hayat total anlamlardan değil belirsizliklerden ibarettir, hayatın kesin olarak vadedebileceği tek şey daha fazla belirsizliktir. 

Varoluşunun krizinin dibindeki bu noktada, depresif, yaşam ve ölüm arasında bir tercih yapar. Yaşam, depresif için, arasına gelip geçici hazlar ve acılar serpiştirilmiş süreğen bir hissizlik, belirsizlik ve anlamsızlıktır. Ölüm ise kesinliğine güvenebileceğimiz, bizi yoran bu kargaşanın yerini sessizliğe bırakacağı sonsuz ve barışçıl bir uykudur. İntihar tercihi hem mantıklı hem de haklıdır [^1]. 

Anlaşıldığı üzere, ölümden ya da yaşamdan yana bir tercih, hayatın belirsizliği üzerine bir tercihtir. Varoluşsal krizimizi çözebilecek bir anlamın yokluğunda yaşayabileceğimizi düşünüyorsak, belirsizliği kucaklayabileceksek eğer hayata evet diyebiliriz. Bu depresifin hayatında bir dönüm noktasıdır. Tüm günü yatakta geçirmek, sürekli uyumak, aşırı alkol ve madde tüketmek gibi kendisine aktif bir şekilde zarar vererek onu ölüme yakınlaştırdığını düşündüğü için ona haz veren eylemler artık eskisi kadar çekici değillerdir. Ve total anlam arayışının yokluğunda, evrenin özündeki soğukluğun kabulünde, belki küçük  ve sıradan şeyler yeniden anlam kazanabilir. Belki. 

---

Geçen sene intiharın mantıklı bir seçenek olduğunu yukarıdakilere benzer ifadelerle terapistime anlattığımda, o bana ''Merak etmiyor musun?'' diye sormuştu. Kastettiği, varoluşsal krizimin temelinde yatan oldukça kişisel sorunları anlama şansımı intihar ederek kaybedecek olduğumdu. Pek de merak etmiyordum. Merak, nihayetinde, varoluşu güvencede olanların bir lüksü gibi gelmişti. Ama bu soru, tüm insanlığı ilgilendiren genel varoluşsal sorularla benim kişisel varoluşsal sorularım arasında bir köprü kurduğu için önemli. 

Çoğu insan durduk yere hayatın anlamını sorgulamaya başlamıyor. Kendi bireysel varlığımızın anlamsızlaşması çoğu kez hayatın anlamına dair daha genel bir sorgulamayı beraberinde getiriyor. Bu yüzden depresif, intihar olasılığı şu an için masadan kalksa bile, kendi sebepsiz mutsuzluğundan sıyrılamayabilir. İnsan ''hayatın belirsizliğiyle ve anlamsızlığıyla yaşayabilirim'' dese de, neden güne başlamanın işkence gibi geldiğini ve neden kendi bedeninde ve ruhunda bir güzellik göremediğini sorgulamaya devam eder. 

Elbette varoluşun kişisel krizi adı üstünde kişiseldir. Velhasıl ancak kendi deneyimim hakkında konuşabilirim. Büyümenin kendisi bir travmadır. Fakat psikolojik gelişimi buna ek olarak çeşitli travmalarla veya büyük kayıplarla bölünmüş olan kişilerin hayatları bir okka daha zorlu olabiliyor. Benim hayatım da bugüne kadar öyle oldu. Eski bir sevgilimin dediği gibi, ''hayatı düşük dozda bir depresyon gibi'' yaşadım. Ve ben büyüdükçe depresyon da benimle beraber büyüdü. 

Henüz bu mücadelenin başlarındayım. Şunu söyleyebilirim ki bana iyi gelen şey kurtuluş ümidimi, cennet fantezimi yakmamdı. Mücadele edemeyeceğimiz kadar küçük yaşta bizi vuran travma, gelecekte birgün geçmeyecek. Hep bizi, karakterimizi, hayatımızı tanımlayan bir yara izi olarak kalacak. Mutlak bir iyileşme bizi beklemiyor. Fakat bu, biraz iyimserlikle, hayatımızın geri kalanının cehennem olacağı anlamına da gelmiyor. 

Bir çocukluk fotoğrafınıza bakıp, o korkmuş, yalnız ve acı çocuğu sevin. Sizi farklı kılan, sizi siz yapan yaralarınızdır. Onları gizlemeyin, onlardan utanmayın. Şimdi aynaya baktığınızda yaralarınızın bedeninizde ve özellikle gözlerinizde gizlendiğini de fark edeceksiniz. Onları değer verdiğiniz başkalarına da gösterin. Yaralarınızdan güç alın. 





[^1]:	Bu bakımdan, gidenler ve kalanlar arasında daha haklı ya da erdemli bir taraf yoktur.