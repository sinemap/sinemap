---
title: Yalnızlık ve bağımsızlık
category: psikoloji
image: assets/img/featured/yalniz.jpeg
tags: [yalnızlık, çocukluk, beden]
description: Yalnızlaştıran bağnazlıklar, güven ve özgürlük. Accept the mystery.
--- 

Psikoterapist Adam Phillips On Kissing, Tickling, and Being Bored kitabının bir bölümünde kendisine tedavi için gelen 16 yaşında bir gencin anısını aktarır. Genç, "Denizin boyumu geçtiği yerde daha güvende hissediyordum, çünkü, ayakta duramasam bile suyun beni kaldırabileceğini biliyordum" der.

Phillips, Winnicott’a referansla, gencin bu tavrını bireyin gelişim sürecinin doğal bir parçası olarak, nesne (yani burada beden) için kaygının ortadan kaldırılması olarak tarif eder. Büyümek, bu anlamda, kişinin kendi dışındaki güçlere güvenmesiyle gerçekleşebilir. Bu güven metafizik bir varlığa dayanarak, yalnızca inanç düzleminde var olmaz. Aksine, ancak bir gerçekliğin (ve belki sadece deneyimlenmiş gerçekliklerin), örneğin suyun kaldırma kuvvetinin tanınması kişinin kendi bedeninden kısmi bir vazgeçişi sağlayabilir. 

Bireyin kendisini kendisi dışındaki güçlere emanet etmesi, onun gelişiminde iki kritik noktaya denk gelir. Birincisi, güven kendinin dışında ve kendinden farklı varlıkların tanınmasıdır. Bu varlıkların kendilerine has bir mantığı, bizden bağımsız bir işleyişleri vardır. İkincisi, birey kendi kontrolü dışındaki bu varlıklarla sürekli etkileşime geçmek, onlara sürekli dayanmak zorunda olduğu için kendisinin daha büyük bir toplamdaki yerini fark edebilir. Bu anlamda, bireyin kendisinden vazgeçişi (denizde ayaklarının yere değmemesine rağmen duyduğu güven) yalnızca fiziksel bir vazgeçiş değil, ilkel (bebeklikte egemen olan) bir narsisizmin de terk edilmesidir. 

Phillips’e göre bebek annesini kendisinin bir uzantısı, ihtiyaçlarını karşılamaktan başka bir işlevi olmayan bir varlık olarak görmeyi bıraktığı anda gelişiminin önemli bir eşiğine gelmiş olur. Bu aşamada, bebek anneyi nesneleştirir (yani kendi öznelliğinin dışında görür), onu kendi iradesinden bağımsız bir varlık olarak tanır. Böylece bebek hayatının ilk gerçek ilişkisine girebilmiş, bağımsız bir varlıkla kendi bağımsızlığını koruyarak temas kurabilmiş olur. Öyleyse, nesnenin (bu deniz ya da anne olabilir) bağımsızlığını tanımak, kendi bağımsızlığımızı ilan etmenin ilk adımıdır. Başkalarını kendi irademizden bağımsızlaştırmak, bir başka deyişle onları kendimizden özgür kılmak, hayatın heterojenliğinin ve kendi bağımsızlığımızın tanınmasıdır da.

Coen kardeşlerin [A Serious Man](http://www.imdb.com/title/tt1019452/) filmi bireyin bağımsızlaşmasının mekanik bir süreç olmadığını ve yetişkinlikte dahi eksik kalabileceğini gösteren bir örnek. Filmde sıradan bir aileye sahip, sıradan bir matematik profesörünün sıradan Amerikan hayatında başına gelenler anlatılır, ki başına gelmedik kalmaz. Bu karakter film boyunca, toplumsal normlara göre örnek bir vatandaş olmasına rağmen başına neden bu kadar kötü işlerin geldiğini soruşturur. Eşi başka birisiyle evlenir, oğlu ot çeker, kızı duştan çıkmaz, kardeşini anlayamaz, öğrencileriyle iletişimsizlik halindedir, işinde bir türlü başarı elde edemez, fakat en genel anlamda insanların neden bu şekilde davrandığına, hayatın neden böyle olduğuna bir açıklama getiremez. İzleyicinin bu karakterin haklılığına ve normlara uygunluğuna tüm inancına rağmen, karakter (adını bir türlü hatırlayamadım şimdi) acı çekmeye devam eder. 

Neden bu kadar bahtsız olduğuna dair açıklamam yok, sanırım kimsenin de yok. Fakat bu acının bir kaynağı, en azından felsefi acılarının bir kaynağı, kendi prensiplerini evrenselleştirmeye çalışan bir karakterde aranabilir. Başkalarının bağımsızlığı, onların bizim doğrularımızdan ve bizim ahlaki kontrolümüzden de bağımsızlığı anlamına gelir. Doğru olanı gerçekleştirmekten ziyade bir dürtüsü olmayan bu masum adamın içinde başkalarının bağımsızlığına kin besleyen bir totaliter de olabilir. Sonuçta, herkes ‘doğru’ olanı yapsaydı, hayatımızdaki acı katsayısı azalacaktı. Neden Allah’ım neden?

Fakat bağımsızlaşmanın karanlık bir tarafı da var: Yalnızlık. Birey kendi varoluş hattının özgünlüğünü tanıdığı anda, hayatta kendi başına olduğunun da ciddi biçimde farkına varıyor. Bu yalnızlık bir açıdan kişinin kendi potansiyelini gerçekleştirmesinin, kendi kimliğini oluşturabilmesinin bir önkoşulu. Diğer bir açıdan, yalnızlık onun ölümü olabilir. Birinci açıdan, yalnızlık, bizim dışımızda var olan iradelere muhtaçlığımızın bir itirafı. İkinci açıdan, yalnızlık, kendimizden başka bir iradenin yaşamımız üzerinde belirleyici olabileceğinin reddi. 

Ama bazen bebek olmanın hazzı, o ilkel narsisizme dönüş her mantığa baskın çıkabilir. Uyurken birisinin seni kucaklaması ve uyanık kalması, sen hayal alemine dalmışken birinin gerçekliğin içinden sana göz kulak olması. Tüm kaygısızlığımızla risk alabilmek. İnsan, bir başkasının yokluğunda, kendi kendine bunu nasıl yapabilir? 







