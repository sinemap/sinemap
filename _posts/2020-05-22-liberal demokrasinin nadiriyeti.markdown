---
title: Liberal demokrasinin nadiriyeti
category: ahaliye
image: assets/img/featured/liberal-demokrasi.jpeg
caption: Sasan Rashtipour, Unsplash
tags: [demokrasi, devlet, sivil toplum, tipoloji]
description: Mukand ve Rodrik'in The Political Economy of Liberal Democracy adlı makalesi üzerine
--- 

<span class="dropcap">Dünyadaki demokratik yönetimlerin sayısında son 10 küsür yılda gözlemlenen azalma, siyasi rejimleri sınıflandırma çabalarına ivme kattı. Bu alandaki çalışmaların odaklandığı tema genelde "yeni otoriter" rejimler olsa da, demokrasi ve sivil toplum konularına artan bir ilginin olduğu da görülüyor. Mukand ve Rodrik'in çalışma halindeki makalesi _The Political Economy of Liberal Democracy_ bu alandaki ilgi çekici yayınlardan birisi. [^1]</span> 

Özellikle, makalenin öne sürdüğü teorik çerçevenin "kısıtlı" demokratik rejimlerin analizi için özgün ve kullanışlı bir perspektif sunduğunu düşünüyorum. Mukand ve Rodrik, literatürdeki hakim sorunsallardan olan demokratik rejimlerin zayıflaması-çöküşü yerine liberal demokrasi türünün ortaya çıkabilmesi için gerekli koşullara eğiliyorlar. Batı ülkelerinin _normali_ olan liberal demokrasinin, ülkeler için doğal bir varış noktası olmaktan ziyade, toplumsal sınıflar ve gruplar arasındaki nadir görülen uzlaşılara dayandığını ileri sürüyorlar. 

Yazarların siyasi rejimleri sınıflandırması, hangi hakların devlet tarafından güvence altına alındığı parametresine dayanıyor. Mülkiyet hakları, siyasi haklar ve sivil haklar olarak belirlenen bu haklardan her biri, çeşitli toplumsal grupların birincil önceliklerine denk düşüyor. Örneğin, mülkiyet hakları elitlerin öncelikli kaygısı ve siyasi yönetimden beklentisi iken, seçme ve seçilme çoğunluğun rejime desteğinin temelini oluşturuyor. Sivil haklar ise etnik, dini ve (enterasan olarak) ideolojik kimlikler bakımdan tanımlanan azınlıkların temel kaygısını ifade ediyor. Liberal demokrasi, herbiri başlıca toplumsal gruplardan biri tarafından öncelikli olarak talep edilen bu üç hakkın birlikte korunma altına alındığı rejim türüne denk düşüyor. Siyasi ve  mülkiyet haklarının tanındığı ve korunma altına alındığı yönetimler "seçimsel demokrasi" olarak nitelendirilken, bunlara ek olarak sivil hakları da güvence altına alan rejimler liberal demokrasi olarak görülüyor. 

{% figure caption: "Siyasi rejimlerin bir taksonomisi. Kaynak: _Mukand, S. and Rodrik, D. (2015). The political economy of liberal democracy_" class:"table-caption" %}
<table>
    <thead>
        <tr>
            <th colspan="2"></th>
            <th colspan="4">Mülkiyet hakları</th>
        </tr>
        <tr>
            <th colspan="2"></th>
            <th colspan="2">hayır</th>
            <th colspan="2">evet</th>
        </tr>
        <tr>
            <th colspan="2"></th>
            <th colspan="2">Siyasi haklar</th>
            <th colspan="2">Siyasi haklar</th>
        </tr>
        <tr>
            <th colspan="2"></th>
            <th>hayır</th>
            <th>evet</th>
            <th>hayır</th>
            <th>evet</th>
        </tr>
    </thead>
    <tbody>
        <tr>
            <td rowspan=2 style="padding: 1em"><b>Sivil haklar</b></td>
            <td><b>hayır</b></td>
            <td>Kişisel diktatörlük veya anarşi</td>
            <td>Proletarya diktatörlüğü</td>
            <td>Sağ otokrasi</td>
            <td>Seçimsel-illiberal demokrasi</td>
        </tr>
        <tr>
            <td style="padding: 1em"><b>evet</b></td>
            <td>yok</td>
            <td>Demokratik komünizm</td>
            <td>Liberal otokrasi</td>
            <td>Liberal demokrasi</td>
        </tr>
    </tbody>
</table>
{% endfigure %}

<style>
table, th, td {
    border: 1px solid rgb(169, 168, 167);
}
</style>

Gelişmiş Batı ülkelerinin dışında kalan coğrafyalarda, kitlelerin siyasete katılımı sanayileşme ve ona bağlı kültürel homojenleşmenin öncesine denk geliyor. Bu durum, siyasi rejimlerin kuruluş sürecinde temel toplumsal bölünmelerin sınıfsal eksende değil, etnik ya da milliyetçi temelde gelişmesine yol açıyor. Bu sebeple, halkın geniş kesiminin kurucu siyasi otoriteden beklentileri çoğunlukla ekonomik bölüşüm olarak değil, ulusal inşanın kültürel azınlıklara üstünlük temelinde gerçekleştirilmesi oluyor. Bu tür ülkelerdeki genel tablo, elitlerin toplumsal çoğunlukla uzlaşıya girmesi ve azınlıkları siyasi rejimin inşasının dışında bırakması yönünde gelişiyor. 

Mukand ve Rodrik'in makalesinin özgünlüğü biraz da burada (siyasal rejimlerin sınıflandırılmasında ekonomik sınıfların yanı sıra çeşitli aidiyetleri de analizlerine katmalarında) açığa çıkıyor. Demokratik yönetimlere geçiş, ekonomik güçlerini devletin müdahalesinden korumayı arzulayan elitlerin, halkla (ya da halkın çoğunluğuyla) siyasete katılım hakkı temelinde uzlaşıya girmesiyle mümkün oluyor. Fakat bu temelde çözümlenen sınıfsal çelişki, kimlikler eksenindeki diğer çelişkileri çözüme kavuşturmuyor. Kimliksel çelişkilerin sürekliliği, liberal olmayan demokrasilerin temelinde yatıyor. 

Bununla birlikte sivil hakların güvence altına alınabildiği ve liberal demokrasiyi tesis edebilen sonradan sanayileşmiş _şanslı_ ülkeler de var. Güney Kore örneğinde olduğu gibi, güçlü kültürel bölünmüşlüklere sahip olmayan, görece homojen toplumlar bunlara bir örnek. Elitlerin azınlıkla aynı kültürel kimlikte olduğu ülkelerde de, elitlerin kendilerini güvence altına alma isteği yüzünden, sivil haklar siyasi rejimlerce güvence altına alınıyor. Anlaşıldığı üzere, Türkiye o kadar şanslı değil.

Türkiye, Mukand ve Rodrik'in makalesinde bir iki yerde geçse de özel olarak altı çizilen bir vaka değil. Ama yazarların, özellikle de Türkiye siyasetini yakından gözlemleyen Rodrik'in, ülkedeki temel çelişkiyi sekülerlerle İslamcılar arasındaki "ideolojik" bir çelişki olarak tarif etmeleri ilgi çekici. Bu ideolojik vakanın başka örnekleri nelerdir, bu konuda da bir şey söylenmiyor. Bu yaklaşımın Türkler ve Kürtler arasındaki etnik (bence daha ikna edici ve makalenin öne sürdüğü teze daha uygun) çelişkiyi analizin dışında bıraktığı da malum. 

Yine de makalenin temel tezlerinden yola çıkarak Türkiye özelinde bir şeyler söylemek mümkün. Bunlardan birisi Türkiye'de seçimsel demokrasinin yerleşikliği ama liberal demokrasinin bir türlü cisimleşememesi üzerine. Türkiye'de İkinci Dünya Savaşı'nın ardından başlayan çok partili sistem, kesintilerle de olsa devam edebildi. Görece güçlü, süreklilik gösteren ve topluma entegre olabilmiş bir siyasi parti sistemi gelişebildi. Fakat, dini ve etnik azınlıkların rejime rengini katabilmesi konusunda tık yok. Bu gösteriyor ki, elitler çoğunluğun çıkarlarıyla kendi çıkarları arasında iki tarafı da tatmin edebilen bir uzlaşı bulabilirken, azınlıkları sistem dışı bırakmanın kendi çıkarlarını tehdit eden ciddi bir faturası yok. Bu durum, AB üyelik sürecinde olduğu gibi dışsal faktörlerle küçük esneklikler gösterse de, tarihsel kaide azınlıkların çıkarlarının gözden çıkarılabilir olduğu yönünde. 

Öte yandan, siyasi gücün Türkiye çok parti tarihinde benzeri görülmemiş biçimde tek merkezde yoğunlaştığı bir süreçten geçiyoruz. Türkiye'de rejim, Andreas Schedler ve diğerlerinin öne sürdüğü _electoral authoritarianism_ tipiyle uyuşuyor. Bu rejim tipinde, demokratik kurumların bağımsızlığı asgariye indirilse de seçimler, çoğunlukla adil ve eşit olmamalarına rağmen, halen "rekabetçi" bir nitelik taşıyor. Bu bakımdan seçimler, iktidar için bir risk faktörü olmaya devam ediyor. Son yerel seçimlerde de görüldüğü üzere, iktidar (çok büyük kalelerini de) kaybedebiliyor. 

Böyleyken seçimleri toptan kaldırıp, iktidarı tehdit edebilecek riskleri hiç almamak neden bir tercih değil? Bu alanda birçok bilinmez olduğu gibi birçok açıklama da mevcut: Seçimlerin verdiği meşruluk, toplumsal eğilimlerin belirlenmesi, kaynakların dağıtımında verimlilik, iktidar saflarının sıklaştırılması ve fazlalıkların atılması vesaire. Bunların yanı sıra, Mukand ve Rodrik'in makalesinden ilham alarak, seçimlerin kaldırılmasının elitler ve çoğunluk arasındaki tarihsel uzlaşmanın ilkelerinden birini ihlal ettiğinin de altını çizmek gerek. Özellikle elitlerin, kendi mülkiyet haklarının dokunulmazlığını devam ettirmek başta olmak üzere, seçimlerin varlığı ile çıkarlarının örtüştüğü görülüyor.

Öte yandan Türkiye'deki ideolojik ve özellikle etnik bölünmenin azınlık tarafındaki kesimlerin sivil haklarını (yasalar önünde eşitlik, özgürlükler vesaire) muhafaza etmenin ne elitler açısından ne de çoğunluk açısından kendi çıkarlarına dokunan bir tarafı yok gibi. Elitlerin ve çoğunluğun çıkarlarıyla azınlıkların çıkarlarının süreğen temassızlığı, Türkiye'de demokrasinin liberal bir karaktere kavuşamamasının, sivil hak ve özgürlükler konusunda, dönemsel siyasi manevralar dışında, bir ilerleme olmamasının önemli bir sebebi. Mukand ve Rodrik'in oldukça yapısal gerekçeler sunduğu "demokratik eksiklik" karşısında azınlıkların (kendi çıkarlarıyla çoğunluğun ve güç sahiplerinin çıkarlarını uzlaştırma konusundaki) iradesi ve mücadelesi meyve verebilir mi? Karamsarım.

















[^1]:	Mukand, S. and Rodrik, D. (2015). The political economy of liberal democracy. Working Paper 21540, National Bureau of Economic Research.