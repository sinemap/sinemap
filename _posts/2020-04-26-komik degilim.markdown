---
title: Komik değilim
category: konusuz
image: assets/img/featured/komik-degilim.jpeg
tags: [iletişim, komedi, tanınma]
description: Ciddi insanların kaçırdıkları ve komik olmadan mutlu olmanın yolları üzerine.
--- 

<span class="dropcap">Komik olmak hayatı kolaylaştırabilir. Komik olmak, kendimizi ve hayatımızda olup bitenleri aşırı ciddiye almadığımızı göstermek için bir şans olabilir. Kendimize, değer yargılarımıza, fikirlerimize sert duvarlar çekmediğimizi, bunları eleştirilemez ve dalga geçilemez şeyler olarak görmediğimizi ifade etmenin en iyi yollarından biri bunlar hakkında şaka yapmaktır. Komedi, düşüncesinde esnek olabilenlere has bir erdemdir. Komedi sayesinde, komedisini yaptığımız şeye de, o şey hakkındaki hislerimize ve fikirlerimize de değişim olanağını tanımış oluruz.</span>

İnsan ilişkilerinin gelişiminde komedinin önemli bir rolü var. Samimiyet, iki kişinin arasındaki zarın esnetilmesiyle, ilişkiyi kuran kişilerin etkileşime ve değişime açık olabilmesiyle mümkündür. Komedi, kişilere ve ilişkilere bu tür bir esnekliği sağladığı için samimiyet inşa edici bir niteliğe sahip. Kendimiz, hislerimiz ve fikirlerimiz hakkında aşırı muhafazakar olmadığımızı karşımızdakine anlatabilmek şakalaşmaktan geçiyor. Komedi sayesinde, karşımızdakinin dört tarafı kırmızı çizgilerle çevrili bir adacık olmadığını fark edebiliyoruz. Komedinin bir arkadaşlığa veya aşka davet edici bir boyutu var.

Komedi samimiyet kurmanın eşiğini alçaltır. Komik olmak niyetlerimizin iyi olduğunu karşımızdakine iletir. Bize, ilişkilerde niyetlerimizin sorgulanmasını engelleyen bir zırh verir. Kötü zamanlarımızda ağzımızdan çıkan hatalı cümlelere insanların fazla takılmamasını sağlar. İşte bu, komedinin eşsiz değerlerinden biridir. Herkes hata yapar. İstemedikleri şeyler söyler, yanlış anlaşılır, zamansız ya da yersiz konuşur... Bu gibi anlarda, komik birisinin karşısındaki tarafından affedilmesi daha olasıdır. Söylediklerinin daha telafi edilebilir bulunması, hatalarının fazla üstüne düşülmemesi, ona hata yapma hakkının tanınması, genelde komik olmanın avantajlarıdır. Kendini aşırı ciddiye alan kişiyse genelde aynı ciddiyetle yargılanır. Hatalı sözleriyle ne demek istediği uzun uzadıya incelenir, bu sözlerin arkasında bastırılmış kötü niyetler olduğu farz edilir, her şeyi sorgulanır, bu kişiyle olan ilişki köprüleri belki de yıkılır. Yazık.

Tüm faydalarına rağmen komik olmanın da dezavantajları olabilir. Çok ciddi olunması gereken bir yerde ciddi olamamak, güçlü ilişkiler kurmak için komedi dışında bir araç bulamamak vesaire. Komik birisi olmadığım için bu konuda bilgim sınırlı. 

Üzerine eğilmek istediğim asıl soru, komik olmadığımızda hayatı nasıl kolaylaştırabileceğimiz. Komedi yoksunu olduğumuzda mutluluğa nasıl erişebileceğimiz. Hemen söyleyeyim ki işimiz zor!

(Zorlama olmayan) komedi çoğunlukla bir sonuç. Hayata dair coşkunun, yaşama enerjisinin, insanlarla güçlü bağlar kurma arzusunun bir yansıması. Yukarıda samimiyet ve komiklik arasındaki ilişkiye dair yazdıklarımı farklı bir açıdan da düşünebiliriz. Belki de komik insanlar, sırf komik oldukları için değil de, samimiyet kurma arzuları daha yoğun ve gerçek olduğu için daha sağlam ilişkiler kurabiliyorlardır. Bu coşkunun olmadığı bir benlikte insan temasına dair bir isteğin de komedinin de yeşermesi zor.

Öyleyse komik olmak, komik olmayanlar için bir süreç olarak düşünülebilir. İnsanlarla olan bağlantılarımızın, hayata bağlılığımızın gözden geçirildiği bir iyileşme süreci. Bu süreçten komik birisi olarak çıkmasak da (ki sürecin sonu olmayabilir), komediden zevk alan birisine dönüşebiliriz. Bu büyük bir adım.

Bu sürece dair kendime bir rota belirleyecek olsam şunları söylerdim. Komik olmayan, komik olmak için kasmamalı. Bu kasış nafile. Asıl amaç, komediyle insanlara erişmek yerine, çevremizdeki komik insanların komedisine ortak olmak, onların coşkusunu paylaşmak olmalı. Komedinin coşkusuz bir yerden çıkmadığını hep hatırlamalı. 

İkincisi, komediyle mutluluğu ayrıştırmalı. Hatta daha ileriye gidip, komediyle neşeyi de ayrı tutabiliriz. Belki neşesiz komedi olmuyor, ama komedisiz bir neşe (ve mutluluk) hayal etmek mümkün. Başkalarının coşkusuna tanıklık etmede ve ortak olmada bir neşe var. Bu hissin peşinde olunmalı. 

Son olarak, komikliğe ilk adımlarımızı halihazırda sahip olduğumuz güçlü ilişkilerde (örneğin romantik ilişkilerde ya da dostluklarda) atabiliriz. Bu ilişkilerin güzel yanlarından birisi, yalnızca bu ilişkiye dahil olanların anlayabileceği bir lügatın ilişkinin içerisinden doğal olarak gelişmesi. Sözcüklerin ve mimiklerin bu tür ilişkilerdeki insanlar arasında yeni (ve bazen komik) anlamlar kazanması. Daha önemlisi, bizi gerçekten tanıyanların arasında ciddiliğimizden taviz verebilecek olmamız. Belki de böylece komik olma riskini göze alabiliriz ve komedi hakkını kendimize tanıyabiliriz.












