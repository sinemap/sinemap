---
title: Kadıköy’de varoşluk
category: psikoloji
image: assets/img/featured/varosluk.jpeg
tags: [fantezi, kaçış, kimlik]
caption: Ali Arif Soydaş, Unsplash
description: Kenar mahallenin fantezisi olarak merkez.
--- 

Çocukluğumun bir kısmı Kars’ta, bir kısmı Gaziosmanpaşa’da geçti. Kars’tan İstanbul’a geldiğimizde Sultançiftliği’ne yerleştik. Sultançiftliği, Mirkelam’ın Her Gece klibinde koştuğu yere acayip benzeyen, varoşun dibi bir semt. Çocuklukta (nasıl bir çocuk olduğunuza da bağlı olarak) varoşu gözlemlemenize rağmen, onu tanıyamıyorsunuz. Çünkü varoş, ancak varoş olmayanla (merkez diyelim) ilişkisi içerisinde anlaşılabilecek bir şey. Merkezde göçmen olmadan, merkezin içerisinde kendi uyumsuzluğunu fark etmeden, varoşluğu tanıyabilmek mümkün değil. 

Dahası varoşu tanımak için orada bir yetişkin olmak da gerekiyor. İlk gençliğinin hayallerinin varoşun duvarlarına çarpıp parçalandığını görmek, kendi gerçekliğini varoşla tanımlamak, hoşlanmadığın ama alıştığın bir aidiyeti varoşta bulmak gerekiyor. Üzerine titrenen, yoksulluk yaşamamış, varoşun ayrıcalıklısı bir çocuk olarak varoşu tanımadım. Yolumun varoş meskenlere düştüğü nadir zamanlarda da oradan bir an önce kaçmak için can atıyorum. Varoşta sevilecek bir şey yok. Sevilmeyecek şeyler çok. 

Yıllar sonra, varoştan çoktan kurtulmuşken bir gece Kadıköy’e aktım. Kadıköy benim takıldığım bir yer değildi, hala da değil. Ama çok sevdim. Alışık olduğum Taksim’in aksine daha homojen, üniversiteli, postmodern solcumsu bir kitlenin arasına düşmüş gibi hissettim. O gece neler yaptığımı şimdi tam hatırlamıyorum (Büyük ihtimalle tek başıma malladım). Gecenin sonlarına doğru uzun boylu hoş sakallı bir abiye yer sordum. O ise, kendisini yolundan alıkoymamdan hayli rahatsız olduğunu belirten bir ifadeyle cevap verdi. Abinin işaret ettiği yöne doğru yolumu adımlarken, içimde canice hayaller büyütüyor, şimdi karşıma çıksa abiyi nasıl döveceğimi falan kurguluyordum. Sonra metrobüse binip eve gittim. Olay burada bitti.

Benim öfkem sadece saygısızlık yapan abiye değildi. Tüm Kadıköy’e öfkeliydim. Beni arasına kabul etmeyeceğini, kabul edilme çabalarımı tersleyeceğini, aralarında yampiri duracağımı hayal ettiğim bir varoluşa, yaşam tarzına kızgındım. “Ben Robert Kolej’de, Boğaziçi’de okumuşum, sen kimsin göt tanesi!?” diyerek hissettiğim aşağılanmayı tersine çevirmeye çalışmış, zaten bu yüzeysel ve gösterişçi topluluğun parçası olmak istemediğime kendimi inandırmaya çalışmıştım. İşin aslı, tüm bu kızgınlığımın altında kıskançlık da vardı. 

Abi kabaydı evet. Ama sakalı güzeldi, kabayken bile cooldu. Hayal ettiğim Kadıköylüler, gecenin geç saatlerine kadar acayip entelektüel konularda sohbet ediyorlar, sonra da sevişiyorlardı. Çok samimi arkadaş gruplarının parçasıydılar. Sanatla falan haşır neşirdiler. Yalnızca hislerinin rotasını kabul eden bir çingene gibi özgürdüler, çingenenin yoksulluğu hariç. Küçük mutlulukları vardı: Kedileri, bitkileri, vejeteryan kafeleri... 

Fantezim aşağı yukarı böyleydi. Abiyle karşılaşmamız, bir anlamıyla, geçmişimin unutulmaya bırakılmış bir yerindeki varoşluğu salıvermişti. Anlattığım üzere benim hayatım varoşluğun anca kıyısından geçti. Onu hiçbir zaman gerçek bir dışlanma, yoksulluk ya da aidiyet olarak hissetmedim. Ama, Kadıköy’deki karşılaşmanın bende uyandırdığı dahil olma arzusu, aşağılanmışlık hissi, öfke ve kıskançlık, varoşun merkezle temaslarında ortaya çıkan genellenebilir duygu halleri. 

Varoş bir baskı alanı. Muhafazakarlığın, ataerkil ailenin, hemşericilik gibi özcü aidiyetlerin kurumsallaştığı, yabancıya kuşkuyla bakışın, küçük hesap çatışmalarının kadim olduğu bir mahalle rejimi. Bastırılmış cinselliğin anavatanı. Varoşta varoluş, her zaman çelişkili bir durum. Bir yanda varoşun kurumlarında kendine bir aidiyet kurma, o aidiyetten güç devşirme çabası, diğer yanda “Şuradan Allah’ın izniyle bir kurtulsam...” hissiyatı. 

Merkez, varoş için bir fantezi alanı. Zenginliğin, özgürlüğün, yasaksızlığın, kurtuluşun fantezisi. Bu fantezinin yenilgiye uğradığı her karşılaşmada büyüyen bir aşağılanmışlık ve öfke var. Her hayal kırıklığında, varoşun kurumlarına kesilen bir adak, o mahallenin aidiyetlerine yeni bir sadakat yemini.

Abiye ne mi oldu? Ne bileyim. Sakalına zıçtığım.






