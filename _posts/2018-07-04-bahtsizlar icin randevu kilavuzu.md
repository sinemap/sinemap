---
title: Bahtsızlar için randevu kılavuzu
category: erkeklik
image: assets/img/featured/foujita.jpeg
tags: [aşk, kadın, fantezi]
cillop: true
description: İlk randevuda yapılması gerekenler tam liste.
--- 

Bu yazıda ilk buluşmada neler yapılması ve nasıl bir ruh halinde olunması gerektiği konularında hetero erkeklere tavsiyelerde bulunuyorum. Erken 20'li yaşlarımda buna benzer bir kılavuza denk gelmediğim için çok çile çektim. Siz çekmeyin. Tavsiyelerime uyan bahtsızlara, randevularında yaklaşık yüzde 95 oranında 'başarıyı' garanti ediyorum. İşte, 10 maddede hayat kurtarabilecek dating pusulası:

1. Herkesin bir ilişkiden beklediği şey daha fazla yaşamdır. İlişki,  özünde bir başka kişinin yaşamını kendi yaşamınıza katmak, beraber yoğrulup daha canlı bir şeyi doğurmaktır. Bebekten bahsetmiyorum. Bu yüzden, kendi hayatımızda eksik bulduğumuz yanlarımızı tamamlayacağına inandığımız insanlara aşık oluruz. Hayatın kendi başımıza erişemediğimiz yönlerine bir ilişki aracılığıyla sahip olabileceğimize inanırız. Sevgili, her şeyden önce bizi _daha canlı_ kılabilecek kişidir. Fakat, burada beliren yanılgı, karşımızdaki kişiyi bizi _tamamlayacak_ birisi olarak kurgulamak, fantezilerimizle gerçek bir bireyi karıştırmaktır. Böylece karşımızdaki eksiksiz, biz ise imkansız eksikliklerin mağduru oluruz. Bunu yapmayın. 
2. Güçlü fantezilerimizin gerçekliği tutsak almaması için karşımızdakini herkes gibi eksik birisi olarak tanımak lazım. Ama daha önemlisi, kendi eksikliklerimizin olabildiğince farkında olmak ve bu farkındalığa rağmen kendimizi sevebilmemiz gerekiyor. Eksikliklerimiz bizi kendi ayaklarımız üzerinde duramadığımız bir karamsarlığa itmemeli. Kendisiyle barışçıl bir ilişki kuramayan kişinin başkasıyla sağlıklı bir ilişki kurabilmesi imkansızdır. Kendi hayatı üzerinde kontrolü olmayan, her zaman başkalarına yaslanmak zorunda hisseden kişinin, randevularında bu zayıflığını saklayabilmesi de o derece zordur. Özetle, kendinizi sevmenin yollarını bulun.
3. Güzel kokun. Sigara içme durumunda naneli şeker.
4. Hayır diyebilecek bir özsaygıya sahip olun. Yalnızlık acısı, kişiyi güçlüce arzulanmayan bir ilişkiye başlamak durumda asla bırakmamalı. Hayır diyebilecek kişi öncelikle kendi istekleri ve beklentileri hakkında kendisine dürüst olmalı. Bu beklentilerin karşınızdaki tarafından büyük oranda karşılanamayacağını anladığınızda, kimsenin zamanını boşa harcamamaya ve hayal kırıklığı yaratmamaya çalışın. Açık olun, hem kendinize hem de potansiyel partnerlerinize. 
5. Kadınlara güvenin. Isrardan kaçının. Eğer bir kadının gözlerinde ilgiyi ve arzuyu göremiyorsanız, bunları yoktan var etmeye çalışmayın. Duymanız gereken cevap, büyük harflerle bir 'EVET'. Bu yoksa vazgeçin. Çabuk unutun. Yolunuza devam edin.  Aranızda şanslı olanlar ilerleyen randevularında kadının gözlerinde yalnızca ilgiyi ve arzuyu değil, aynı zamanda anlayışı görecektir. Benliğinizin eksiklikleriyle tanındığını ve tanınmaya hazır olan bir kadının hayatına bir kapının açıldığını göreceksiniz. Kabul edilmek, tüm bu kargaşanın arasında, bir ilişkinin size verebileceği en büyük hazlardan biridir. O anı tüm hisleriniz açık bir biçimde yaşayın. 
6. Randevulaştığınız kişiyle samimi bir iletişim içerisinde olmaya çalışın. Samimiyetsizlik kendini belli eder. Karşı tarafı mutlu etme kaygısına boyun eğmek yerine, kendinizi olduğunuz gibi, mesela nasıl daha rahat hissediyorsanız, öyle ifade edin. Bu rahatlığın karşı tarafa da güven aşılayan, onu sizin yanınızda huzurlu hissetmesini sağlayan ve sonuçta paylaşımın derinliğini artıran bir sihri vardır. Soru sormak istiyorsanız sorun, gülmek istiyorsanız gülün, susmak istiyorsanız susun. Bu eylemlerin hepsi sizin hakkınızdaki en gerçek verileri karşı tarafa iletecektir. Rol yapmayın. İlişkilerde gerçeklik tüm senaryolardan daha çekicidir[^1]. 
7. Bol bol göz teması kurun. Abartmadan. 
8. İlişkiden beklentileriniz konusunda açık olun. Arzularınız konusunda da. Mesela öpüşmek istiyorsanız bu isteğinizi sözlerle anlatın, eylemle değil. İki kişinin, bir çeşit metafizik buyruk altındaymışçasına, birbirine doğru ağır çekimde eğilerek dudaklarını buluşturması eylemine kutsal bir doğallık atfedilmesine aldanmayın. O 'doğallık' romantizmin ilişki dünyamızda yarattığı kramplardan biridir. İlişkiler inisiyatiflerin ürünüdür, mistik güçlerin değil. Sorun. Arzularınızı dillendirin. Ama kişinin bunu yapabilmesi için bazı önkoşulları yerine getirmesi gerek: Arzuları konusunda kendisine dürüst olması gibi (bkz. madde 4).
9. Roman okuyun. Romanı randevu sırasında aklınızın bir dip köşesinde tutun. O sizin yüzünüze deşifre edilmesi zor bir heyecan, bir keder, bir inanç, bir ifade versin. Boş sözlerinizin arkasına romansı bir esintiyi alın ki yol alın.
10. Dik bir postür, kesin ve rahatça yapılan hareketler, yüksek ve tok ses, kendinden emin sözler, geniş alanları kapsayan beden, kısacası erkekliğin tarihsel normlarına davranışlarınızı endeksleyerek ve karşı tarafın evrimsel ve psikolojik (ve yine de tarihsel) duyarlılıklarına hitap ederek randevularınızda olumlu sonuçlar elde edebilirsiniz. Ayıp edersiniz. 

Kolay gelsin.








[^1]:	Güzel ülkemizde bu tavsiyeler pek bir işe yaramayabilir. 