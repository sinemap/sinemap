---
title: Seyahate muhalefet 
category: psikoloji
image: assets/img/featured/seyahatmu.jpeg
caption: Cynthia del Rio, Unsplash
tags: [kapitalizm, ideoloji, sınıf]
description: Hayatı dolu dolu yaşamak ve seyahat etmenin sınıfsallığı
--- 

Seyahat etmek, kapitalist bireyselciliğin en yalın yansımalarından birisi. Savaş ya da ticaret etkinliklerinin dışında, sıradan insanın doğduğu yerden binlerce kilometre öteye yolculuk etmesi modern bir eylem. 19. yüzyıla kadar hayli kolonyalist amaçlara sahip bu eylemin sonradan "demokratikleşmesi", alt sınıfları kapsayarak sıradanlaşması, eylemin depolitizasyonuna eşlik ediyor. Seyahat olgusunun ortaya çıkışındaki politik içeriğin bugünkü yok oluşunu anlamak için ideolojinin nasıl çalıştığına bakmak lazım. 

İdeolojinin politikayı görünmez kılmadaki başarısı, Althusser ve takipçilerinin ısrar ettiği üzere, bilinçle pek alakalı değil. Sonuçta, seyahatin modern hayatın en metalaşmış parçalarından biri olduğunun herkes farkında. Bu metalaşmanın sonucu olarak, seyahat alanlarında ve araçlarında sınıfsal katmanlaşmanın en doğrudan ifadelerini bulmak mümkün. Bireyin üretim süreçlerinin dışında olduğu kısıtlı zamanında, onu kapitalizme en verimli yoldan eklemlemenin, ona parasıyla orantılı bir "deneyim" pazarlamanın, harcama yapmak ve iyi hissetmek arasında bir özdeşlik kurabilmenin yolu seyahatten geçiyor.

İdeolojinin büyük başarısı, ister istemez, bize pazarlanan bu deneyimi sahiplenmemiz, kendi yaşam tarzımınızı en gösterişli biçimiyle temsil eden bir unsur haline getirmemizde görülebilir. Sosyal medyadaki en popüler paylaşımlarımız tatildeyken veya seyahat ederken çekildiğimiz fotolar: Uzak bir diyarın tarihi eserlerinin yanında, elimizde pahalı bir içkinin kadehi, bizi bunaltıcı rutinimizin dışında konumlandıracak ne varsa. Seyahat, beğenilerimizin olumlanması için, statümüzü kendi sınıfımızdan bir tık yukarıda gösterebilmek için yılda bir defa edindiğimiz bir şans. Satın aldığımız deneyim, altta gördüğümüz sınıflarla aramıza kalın bir çizgi çekmek için de bulunmaz bir fırsat. Belki business class’ta içkimizi yudumlarken, bavullarını acele acele taşıyan ekonomi sınıfının insanlarına; belki de otoyol kenarlarında serilip yatanlara ya da boğazda yüzenlere kaçamak ve üstten bir bakışla, alt sınıfın kabalığı ile kendi deneyimimiz arasındaki farkı kendimize kanıtlamak seyahat etmenin haz verici yanları. 

Seyahat çoğu insan için bir kaçış, keşif değil. Seyahatin ütopik vaadi, zorunluluğun, işin, rutinin zıtlarını içeriyor. Tutunduğumuz bu na-kapitalist hülya, kapitalist ilişkilerin yeniden üretimine su taşıyor. 

{% figure caption: "Bacaklar • Stas Kulesh, Unsplash" %}
<div class="ratio-box" style="padding-bottom: 100%">
<img class="lazyload" data-src="/assets/img/others/seyahatmu2.jpeg">
<noscript>
<img src="/assets/img/others/seyahatmu2.jpeg">
</noscript>
</div>
{% endfigure %}

İdeolojinin bir diğer numarası ise, seyahat ile belirli karakter özelliklerini eşleştirmek. Maceraperestlik, özgür ruhlu olmak, yeni şeyler öğrenmeye ve yeni deneyimlere açlık vesaire, seyahat eden insanlara has nitelikler olarak algılanıyor. Ne kadar kültürlü olduğumuz, ne kadar "yaşama aşkıyla" dolu olduğumuz falan seyahat ettiğimiz yerlerin katsayısıyla çarpılıyor. Bu görüşe göre, seyahat etmeye fırsat bulamamak olağanken, seyahat etmekten aktif olarak kaçınmak neredeyse bir tür ruhsal bozukluk olarak yorumlanıyor. Sanki, seyahat etmek istemeyen kişi, kendi özgürlüğünü bilerek kısıtlıyormuş gibi. 

Seyahat, bir tür kişisel gelişimciliğin köşe taşı olageldi. Bir yerden gelip geçmek, insanın karakterini biçimlendiren bir anlayışı ya da değişimi otomatik olarak beraberinde getiriyormuş gibi bir yanılsama var. Oysa çoğu kez, seyahat ettiğimiz yerlerden bize kalan bir "yanlış tanıma". İçerisinden geçtiğimiz yabancı bir kente, kendi beklentilerimizi karşılayacak bir iyimserlikle bakmaktan kendimizi alıkoyamayız. Yerleşikliğin sancılarından bihaber bir seçici algıyla bakan gözler, sıradan insanların gündelik mücadelesini, müzede camekan içerisinde sergilenen bir tablo gibi izlerler. 

Sanırım bu yüzden, İstanbul’u ziyaret eden turistler, "İstanbul çok güzel." diyorlar. Yine sanırım bu yüzden, oraya eklenen "güzel" sıfatından gıcık kapıyorum. 






