---
title: Kadın arzuları hakkında konuşmak
category: erkeklik
image: assets/img/featured/kadinarzulari.jpeg
caption: Tapio Haaja, Unsplash
tags: [arzu, cinsellik, tanınma]
description: Arzunun ifadesizliği ve devşirilmiş dil.
--- 

Yıllar önce, Facebook’ta feminist bir akademisyenin Kuzey Güney dizisinde oynayan Kıvanç Tatlıtuğ’un bedenine beğenisini ifade ettiği bir paylaşımını görmüştüm. Bu beni, heteroseksüel ilişkilerde kadının beğenisinin ve arzusunun sosyal medyada ya da kamusal alanda ifade bulmasının mümkünatı üzerine düşünmeye teşvik etmişti. Bu tür hislerin, alt metninde politik bir söylemi aktarma amacı olmadan sırf hissedildiği için ifade edilmesinin önünde erkek egemenliğinin bilinen kuşatması var elbette. Fakat Tatlıtuğ paylaşımında asıl dikkatimi çeken, bu beğeniyi ya da arzuları ifade edecek özgün bir dilin yokluğuydu. Bu yoklukta, arzuyu ifade eden dil, erkeklerden devşirilmiş bir dil, erkeğin arzulama biçimlerinin kaba bir çevirisi oluveriyor. Kadının “Üfff omuzlara, six-packlere gel!” ifadesi, benzer bir istemi dillendirmeye çalışsa da, erkeğin “Oyhş göte gel!” ifadesinin gücüne ve inandırıcılığına sahip değil. 

Kendi bedenleri üzerindeki iradelerini her dakika savunmak zorunda kalan kadınların bir çoğu, başka bir bedene yönelmiş arzuyu sözcüklere dökmede etkin değiller. Cinsel arzunun ister bir yabancıya, isterse de yıllardır beraber olunan bir partnere ifade edilmesinin önünde dilin (belki de henüz yıkılmamış) bariyerleri var. Bu bariyerler ise tarih boyunca kadın bedeninin, toplumca kodlanmış bir arzu __nesnesi__, bir ödül, erkek egemenliğini simgeleyen etiketlerin yapıştırıldığı bir duvar, üzerinde hakimiyet kurulması gereken bir mülkiyet olarak görülmesiyle ilişkili. Bu tarihsel nesneleştirmenin bir uzantısı olarak belki de, kelimeler kolay bulunmuyor. 

Kadınların mücadelesindeki hakim ton, kadınların “ne istemedikleri” üzerine. Cinsel ilişkilerdeki __rızanın__, cinsel ilişkinin ne zaman ve hangi koşullarda tecavüz olmadığının etraflıca tartışılmasının dahi ancak son yıllarda gerçekleşebildiğini düşündüğümüzde, kadınların “ne istedikleri” üzerine bir diskurun gelişmesinin, _arzunun dillerini_ bulmanın zorluğu anlaşılabilir. Kültürel alanda, bu dillerin arayışında olan ürünlerin yavaş yavaş ortaya çıktığı görülebilir. 2017’de New Yorker’da yayınlanan, genç bir kadının tek gecelik ilişkisini anlatan [Cat Person](https://www.newyorker.com/magazine/2017/12/11/cat-person) adlı öykü ve Lisa Taddeo’nun birbirinden hayli farklı üç kadının cinsel hayatlarına odaklanan [Three Women](https://www.goodreads.com/book/show/42201100-three-women) adlı kitabı söz konusu arayışın son dönemdeki yankı uyandıran örneklerinden. Gerçekleşen bu yankının büyüklüğü belki de birçok kadının ortak deneyimlerini ve arzularını yakalayabilen metinlerin yazılıyor olmasının yeniliğidir. 

Bu yazıda kadınların arzularının ne olduğu/olması gerektiğini söylemeye çalışmıyorum. Kadın hareketine direktif vermek de haddime değil. Daha bencil bir yerden yaklaşıyorum. Erkeklerin erkek egemenliğini yenmesinin, kadının arzularını anlamaktan, bu arzulara tanıklık etmekten, kendi bedenlerinin arzulanabilir olduğunu gerçekten hissetmekten geçtiğine inanıyorum. Arzunun ifadesinin vahşi bir öznesi olagelen erkeğin, arzunun nesnesi olmadan özgürleşme imkanı yok. 





