---
title: Bir gece sarhoş olan adamın kendisiyle karşılaşması
category: hikaye
image: assets/img/featured/gece-sarhos-adam.jpeg
caption: Moss, Unsplash
tags: [kaçış, korku, şiddet, tanınma]
description: Sarhoş olan bir adamın mutluluğu arayış serüveni ve yaşadığı talihsiz karşılaşma.
--- 

<span class="dropcap">Artık eve gitmesi gerektiğinin farkındaydı. Saatlerdir farkındaydı. Ama alkol ümit vericiydi. Belki biraz daha dışarıda takılırsa güzel şeylere denk gelebilirdi. Bu güzel şeylerin ne olduğu konusunda pek fikir sahibi değildi. Muhabbeti içten birisiyle tanışmak mı, eğlenceli bir ortama dahil olmak mı yahut kendisiyle ilgili yeni bir şey fark etmek mi... bilmiyordu. Bunlardan herhangi birinin o gece yaşanma ihtimali çok küçüktü, bunun bilincindeydi. Ama sarhoş olmak o küçük ihtimali büyük gösteriyor, vazgeçilmesi zor hale getiriyordu. Nitekim, bir sigara daha yaktı, yanaşabileceği bir bar aradı, biraz daha kaldı.</span>

Bir noktadan sonra alkolün keyif vermediğini, mutsuzluğun üzerine çöktüğünü hissetmişti. Sanki alkolün keyif verdiği gecenin erken saatlerinin artığı bir sırıtış yüzünde asılı kalmıştı. Bu artık, gittikçe büyüyen huzursuzluğunu örtmeye yetmeyen bir sırıtış idi. Fakat, sırıtmayı durdurursa sanki huzursuzluğunun yüzeye çıkmasına izin verecek, o an mücadele edemeyeceğini bildiği karanlık duygularla yüzleşmek zorunda kalacaktı. Bu yüzden anlamsızca gülümsemeye devam etti. Üstelik, içince asabi öküze dönüşen adamlardan olmadığını etrafa göstermeliydi. Halinden memnun olduğunun sinyalini sırıtarak vermeliydi.

Alkol, duygularını tabi tuttuğu disiplini zayıflatmıştı. Şimdi sevgi görmek ve bundan daha çok da sevgiye layık olduğunu görmek istiyordu. İlk ve doğal olarak aklına sevişmek geldi. Sevişmek, bir yabancının kendi fiziki sınırlarını geçici olarak bir başka yabancıya açması, hayli eski yalnızlıkları yepyeni dokunuşlarla yırtmak, ne eşsiz bir tanınma eylemi idi. O zaman, hiçbir kuşku kırıntısına yer kalmaksızın, sevilmeye layık olduğunu görebilirdi. Ne var ki, insan (burada erkek) sevişmeyi egosunu onarmanın bir aracı olarak tasarladığında, bunu elde etmenin önüne bariyerler inşa etmiş oluyor. Hareketlerine, erkekte “çekici” olarak kodlanmış şeylerin karşıtı olan bir duygusal açlık tesir ediyor. Belki de bu yüzden, başkalarıyla yakınlaşma denemelerinden o gece çabuk vazgeçti. Arzulanma ihtiyacı ne kadar büyük olursa olsun, daha fazla reddedilmeye tahammülü yoktu.

Böylece, bar kapılarında bekleyen ve maalesef kendisi kadar sarhoş olmamış diğer saplarla muhabbete yöneldi. Alkolün verdiği kırılgan özgüvenle, ilginç bir karakter olduğu izlenimini yarattığını düşünüyor, enteresan yorumlarıyla dahil olmaya çalıştığı arkadaş gruplarında kendisini ilgi odağı haline getirmeye uğraşıyordu. Açıkçası bu konuda umduğu kadar başarılı olamadı. Birileri ilgi gösterir gibi olduğu zaman dahi ilgileri çabuk yitiyor, konuştuğu insanların yüzlerinde hafif bir rahatsızlığın, aynı notada olmayışın izlerini görebiliyordu. Başkalarının, kendisinin o an, orada bulunmasından haz almadığını ifade eden mimikleri reddedilmişlik duygusunu gittikçe kabartıyordu. Bununla baş etmek için gittikçe abartılı hareket ve sözlere başvuruyor, beklediği karşılığı bulamadıkça mutsuzluğu artıyordu.

{% figure caption: "Cam kenarında adam silüeti • Foto: Julius Drost, _Unsplash_" class:"large-other" %}
<div class="ratio-box" style="padding-bottom: 56.21%">
<img alt="Cam kenarında adam silüeti" class="lazyload" data-src="/assets/img/others/bir-gece-sarhos-2.jpeg">
<noscript>
<img src="/assets/img/others/bir-gece-sarhos-2.jpeg">
</noscript>
</div>
{% endfigure %}

Barın kapısına en yakın duran adamla konuşmaya çalıştığında durumlar bir anda değişti. Adam, diğerlerinin gösterdiği müsamahayı esirgeyerek şu sözleri söyledi: “Seni istemiyorum, git buradan!”

Bu tavrın karşısında afalladı. İstediği yerde durabileceği ve buna kimsenin karışamayacağı mealinde, zekice olduğunu düşündüğü birkaç cümleyle cevap vermeye çalışsa da sağlam bir darbe yediğinin farkındaydı. Kuyruğu hemen indirmeyip, adamın yakınından ayrılmadı. Ama yüzündeki sırıtış silinmişti. Adam, sanki sarhoşluğunun verdiği tüm yapaylığı görmüş, mutsuzluğunu ve sıkılmışlığını örten paçavrayı bir çırpıda çekip almıştı. Kendisini çıplak hissetti. 

Birkaç saattir eğleniyormuş ve başkalarını da eğlendiriyormuş gibi yaptığı şaklabanlığa geri dönemezdi. Gecenin barındırdığı o küçük mutluluk ümidi sönüp gitmiş, kendisine duyduğu büyük öfkeyi kitlediği kutu açılmıştı. O gece kendisi gibi olmadığı, kendisinin nefret ettiği yönlerinin unutulduğu bir rolü üstlenmek istemişti. Şimdi bu adam, kendisini kendisiyle baş başa bırakmıştı. Bir sarhoşun en son isteyeceği şey buydu belki de. 

Adam onu istememişti. Hem de tam olarak bu kelimeyi kullanarak. Sanki istenilmemenin en büyük korkusu olduğunu anlayıp, bunu teşhir etmişti. 

O an kendisine duyduğu öfkeyle baş edemezdi. Bu yüzden, öfkesini kendisini reddeden adama yöneltti. Ona alaycı birkaç söz söyleyip, kışkırtmaya çalıştı. İçinden tipiyle dalga geçti (Küçük kafalı, büyük saçlı, apaçi tiplerden biriydi). Onunla kavga etmek istedi. Bir kavgayı kazanmak için gerekli olan üç özelliği aklından geçirdi:
1. Deneyim
2. Güç
3. Özgüven

Gördü ki, ilk ikisi konusunda çok şanslı değildi. Üçüncüsü de son dakikalarda sıfırlanmıştı. Bu yüzden, olayı kavga safhasına getirmemeye özen göstermeye karar verdi. Ama içinden, o adamla kavga etse ona neler yapacağını, nasıl tüm öfkesini ona yansıtacağını hayal etti. Sadece yumruklar yeterli olmazdı. Hemen orada barın yanında kurulacak bir mahkeme önüne çıkarılıp, toplum önünde suçunu itiraf etmeli, onu istemediğini söylediği için ne kadar pişman olduğunu söylemeliydi. 

Hiçbiri içinin yağlarını eritmeye yetmezdi. Taksiye atladı; eve gitti. Sağlam bir akşamdan kalmalık onu bekliyordu. 


  



 