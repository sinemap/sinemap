---
title: Yazmak ve okumak üzerine
image: assets/img/featured/typewriter.jpeg
category: sanat
tags: [yazmak, tanınma]
description: Yazmak, iyimserlik ve var olabilmek üzerine.
--- 
Yazmak benim için konuşmaktan daha kolay. Bir şeyleri ifade edebilmenin daha kesin bir yolu. Ses tonu ya da görüntünün aracılığı olmadan, daha doğrusal bir iletişim biçimi. Ama konuşmak gibi anlık değil, bu yüzden yazıda samimiyeti tanımak daha zor olabilir.

Yine de yazmak, yazar için bir avantaj. Çünkü okuyucu genelde insaflıdır; kastettiklerimizin olumlu olduğunu varsayar. Her okuyucu, yazı çok boktan değilse, yazara inanmak ister. Belki bunun da ötesinde teslim olmak ister.

Okuyucu cevaplar arar. Zihnini dinginleştirecek bir formül. Bir kitaba başlarken bir ipucu bulma ümidi oradadır. Bulunursa, umulur ki, hayatın karmaşıklığının eylemlerimiz ve ufkumuz üzerine gerdiği gölge uzaklaşacaktır. Her şey daha berrak olacaktır. Ve ancak bu berraklığı gördüğümüzde, içine bir taş atmaya yetecek gücü kendimizde bulabiliriz. Her eylemin arkasında bir soyutlama ve basitleştirme vardır. Çevremizle her etkileşim, dürtüsünü hayatın olduğundan daha basit olduğu yargısından alır. Bu basitliğe, varlıkların ve ilişkilerin anlaşılabilir olduğuna dair inancı yaratamazsak sonsuz bir eylemsizliğin içinde sıkışırız. Oyun dışında kalırız. Bakınız deliler.

Okumak, işte bu karmaşıklığın kakofonisini bir ölçüde susturmak için sarıldığımız gönüllü teslimiyetimizdir. Bu yüzden okumanın öncesinde hayatımızın tıkanmışlığı vardır. Ve bunu, artık adım atamadığımız gerçeğini kabullenmişliğimiz. Değişim için hep bu kabul gereklidir. Şeyleri tekrar sevebilmek için ve böylece onlara tekrar tutunabilmek için kendimizi başkasının kelimelerinin sadeleştirici gücüne teslim ederiz. Belki de bu yüzden az okudum. Hayata dair kısayollara güvenmediğim, değişime inanmadığım, bir yazarın sözlerinden etkilenmenin küçültücü olabildiğini düşündüğüm için kitaplarla aram iyi olmadı. Özellikle de romanlarla. Onlar gerçekliğin fazla acı geldiği ve kaçmak için bir delik aradığım zamanlarda sahte bir ışıltı yayıyorlar. Kendilerinin iyimserliğine, anlaşılabilirliklerine, bir başa ve sona sahip olmaları gerçeğine kucak açmamı istiyorlar. Onlara kolay inanmamak lazım.

Okumanın pratik faydaları da var. Sanırım bunlardan bir tanesi iyi yazmak. Böyle bir yeteneğim yok, o yüzden iyisine kötüsüne bakmadan yağdırıyorum. Yazmayı daha çok kendini sevme süreci olarak görüyorum, hatta kendini sevme aracı. Yazı, yazdıklarının başkalarına bir şeyler ifade edebileceğine ve dünyada bir iz bırakma arzusuna dair bir kibrin ürünü. Bu yüzden satır aralarında şu haykırışı sık sık duyarsınız: “Ben varım!”. Yazmak kendi gerçekliğini sadeleştirmek ve biraz da sahteleştirmek gibi, bu yüzden başkalarının sadeleştirdiği gerçeklikleri okumaktan daha beter bir şey. Ama, aynı zamanda, bu basitliğe ihtiyacımız var. Bir balinayı balina olarak anlayabilmeli ve sevebilmeliyiz. Yoksa iliği var sümüğü var. Ayrıntılarda baş edilmez bir çirkinlik gizli. O yüzden, birileri bizim için bazı şeyleri anlaşılır kılmalı ve biz de kendimizi kendimiz için anlaşılır hale getirmeliyiz. Bu yetmediğinde de sarhoş olmak istiyoruz. O zaman sanki hiç olmadığı kadar anın içindeyiz; hislerimiz çözülmüş ve dokunuşlarımız daha gerçek oluyor.