---
title: Knives Out
artist: Rian Johnson
permalink: /filmler/knives-out-2019/
image: assets/img/featured/knives-out-sahne.jpg
poster: assets/img/kitaplik/knives-out-2019.jpg
caption: Knives Out filminden bir sahne
alternate: Bıçaklar Çekildi
sameAs: https://www.imdb.com/title/tt8946378/
year: 2019
duration: 131
imdb: 8.0
genre: Gizem, Komedi
stars: ★★★☆☆
type: film
tags: [Gizem, Komedi]
description: Rian Johnson’in yönettiği Knives Out (Bıçaklar Çekildi) filminin eleştirisi.
snippet: Knives Out iyi çekilmiş, temposu düşmeyen, dram ve komedi unsurlarını çok başarılı şekilde dengeleyen bir film.
--- 

Looper filmıyle adını duyduğumuz Rian Johnson imzalı Knives Out (Bıçaklar Çekildi), varlıklı bir ailenin malikanesinde, bir gece boğazı kesilmiş olarak bulunan aile reisinin ölümünün arkasındaki gizem perdesini aralıyor. Meşhur bir yazar olan Harlan Thrombey (Christopher Plummer), bencil ve uzlaşmasız evlatları ve aile yakınlarının arasında huzuru kendisine bakmakla görevli Uruguay göçmeni genç hemşire Marta (Ana de Armas) ile olan arkadaşlığında bulmuştur. Harlan’ın trajik ölümünün ardından, özel detektif Benoit Blanc (Daniel Craig) liderliğinde başlayan soruşturma, hem mirasa çöreklenmeye heveslenen aile bireyleri arasındaki çatışmaları açığa çıkarır, hem de Harlan’ın ölümünün intihar olduğuna şüphe düşürür. 

Knives Out, Agatha Christie romanlarını hatırlatan, zengin bir ailedeki entrika yumağını konu alan, gizem-suç janrının klasik unsurlarına sadık kalan bir yapım. Karakterin ölümünün ardındaki karmaşık gizemin zekice çıkarımlarla aydınlatılması hikayenin başlıca vaadi. Film, aristokratik bir yaşam tarzına, kapitalist çıkarcılığa, göçmen karşıtlığına vesaire dokundurmalar yapsa da, sosyal eleştiriyi (gayet yerinde bir tercihle) arka planda tutuyor. Ayrıca, bilinçli olarak, iki-üç cümleyle özetlenebilecek, çok boyutlu olmayan karakterler inşa edilmiş. Velhasıl, film, bu karakterlerin _kim olduklarından_ ziyade _ne yaptıklarıyla_ ilgileniyor; seyirciyi, karakter analizine değil, olayların arkasındaki sır perdesini aralamaya davet ediyor. 

Yönetmen Rian Johnson’ın karakterlerden ve tematik derinlikten taviz verip olay örgüsüne yatırım yapması bence doğru ve olgun bir tercih. Sonuçta film asıl olarak merak uyandırmayı ve eğlendirmeyi hedefliyor. Bu konuda da oldukça başarılı ve sürükleyici bir yapım ortaya çıkmış. Yalnız, ben karakterleri fazla önemsemediğim için, onların ne yapmış olabileceklerine dair bir ilgi geliştiremedim. Dolayısıyla hikayedeki gizem benim için pek heyecan verici değildi. Belki siz farklı düşünürsünüz. 

Knives Out iyi çekilmiş, temposu düşmeyen, dram ve komedi unsurlarını çok başarılı şekilde dengeleyen bir film. Garip aksanı ve başka bir yüzyıldan kalma kişiliğiyle Daniel Craig filmin öne çıkan aktörü. 




