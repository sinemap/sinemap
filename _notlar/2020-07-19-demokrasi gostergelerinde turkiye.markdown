---
title: Demokrasi göstergelerinde Türkiye
tags: [demokrasi, istatistik]
description: Yine de şahlanıyor aman.
image: assets/img/featured/demokrasi-istatistik-turkiye.jpeg
caption: 'Foto: David Monje, Unsplash.'
---

Geçen gün Erik Meyersson'un blogunda Türkiye'de liberal demokrasinin seyrini anlattığı bir [yazıyla](https://erikmeyersson.com/2016/10/04/the-reversal-of-what-little-liberal-democracy-there-ever-was-in-turkey/) karşılaştım. Meyersson, Götenburg Üniversitesi'ne bağlı V-Dem Enstitüsü'nün yayınladığı bir veri setine dayanarak, Türkiye tarihinde zaten gelişmemiş olan liberal demokrasinin, AKP'nin iktidara gelmesinin ardından istikrarlı biçimde daha da zayıfladığını gösteriyor. Bu yazıda, aynı veri setinin güncellenmiş bir versiyonunu kullanarak, Dünya'da ve Türkiye'de liberal demokrasi indekslerinin genel trendlerine bakıyorum. 

Kullandığım veri seti V-Dem'in (Varieties of Democracy) bu sene yayınlanan 10'uncu sürümü. Veri setine ve enstitünün çalışmalarına dair bilgilere [enstitünün sitesinden](https://www.v-dem.net/en/) ulaşabilirsiniz. V-dem 1789-2019 yılları arasında ve 202 ülkede demokratik göstergeleri içeren oldukça kapsamlı bir veri seti. Sette 5 tane _high level_ indeks var: Electoral (Seçimsel) democracy, Liberal democracy, Participatory (Katılımcı) democracy, Deliberative (Müzakereci) democracy ve Egalitarian (Eşitlikçi) demokrasi. Bunlar demokrasinin 5 temel boyutunda, daha alt düzey göstergelerin birleşimiyle oluşan ve 0 (en düşük) ile 1 (en yüksek) arasında değerlere sahip göstergeler. Bu yazıda "Liberal Demokrasi" indeksine odaklanıyorum.

Liberal demokrasi, devletin ve çoğunluğun baskısına karşı bireyin ve azınlıkların haklarının ne ölçüde korunduğuna, hükümetin gücünün kurumsal sınırlamalara tabi tutulup tutulmadığına, hukukun üstünlüğünün ve yargının bağımsızlığının ne kadar geçerli olduğuna odaklanan bir demokrasi türü. Demokrasinin liberal biçiminin öncelikle sivil hak ve özgürlüklerle ilişkili olduğu ve bu bakımdan da siyasi rejimin katılımcılık ve sosyo-ekonomik eşitlik gibi diğer parametrelerine doğrudan bir referansta bulunmadığını da not düşelim. Daha kapsamlı bilgi için, yakın zamanda Mukand ve Rodrik'in makalesinden hareketle yazdığım [şu yazıya](/ahaliye/liberal-demokrasinin-nadiriyeti/) bakabilirsiniz. 

## Dünya'da liberal demokrasi trendleri

### Coğrafi bölgeler

{% figure caption: "Figür 1. Siyasi-coğrafi bölgelere göre Liberal demokrasi trendleri. V-Dem 10." class:"large-other" %}
<div class="ratio-box" style="padding-bottom: 66.67%">
<img alt="Bölgelere göre liberal demokrasi skorları grafiği" class="lazyload" data-src="/assets/img/others/vdem-regions.png">
<noscript>
<img src="/assets/img/others/vdem-regions.png">
</noscript>
</div>
{% endfigure %}

İlk önce, Dünya'daki genel tabloya dair bir izlenim edinmek için yukarıdaki grafiğe bakalım. 
Batı Avrupa ve Kuzey Amerika ülkelerinin (mor çizgi) kitle olarak diğer bölgelerden koptuğu açık. Bu grafikte siyah çizgi, V-Dem liberal demokrasi skorunda Dünya ortalamasını temsil ediyor. Dünya ortalamasındaki en önemli değişimin 1990 yılı civarında gerçekleştiği görülüyor. Bu değişimi sağlayan en önemli faktörse, Doğu Avrupa ülkelerini temsil eden pembe çizgideki dramatik yükselişte görülebildiği gibi, Sovyetler Birliği'nin yıkılması ve Doğu Avrupa ülkelerinin komünist rejimlerden çıkması.

Dikkat çeken bir diğer noktaysa 1970'lerin sonundan itibaren Latin Amerika ortalamasının yükselmesi. Bu yükseliş 2000'lerin ortalarında tepe noktasına ulaşıyor. 1970'lerdeki yükselişin ardında bölge ülkelerindeki askeri rejimlerin zayıflamasının ve ardından yıkılmasının bir payı olsa gerek. Daha düşük oranda bir yükseliş, Sahara-altı Afrika ülkelerinde (sarı çizgi) gözlemlenebilir. Güney Afrika'daki Apartheid rejiminin sona ermesi bu yükselişte açıklayıcı olabilir. Başka faktörler varsa, aklıma gelmedi. 

Orta Doğu ve Kuzey Afrika ülkelerinin liberal demokrasi skorunun trendi, diğer bölgelere kıyasla oldukça yatay ve durağan. 

### Ekonomik gelişmişlik ve liberal demokrasi

Siyaset bilimi literatüründe bir ülkenin ekonomik gelişmişlik düzeyi, onun demokratik bir rejime sahip olup olmayacağının en önemli belirleyicilerinden biri olarak görülüyor. Bununla birlikte zenginliğinin kaynağı başta petrol olmak üzere doğal kaynaklar olan bazı ülkeler, ekonomik gelişmişlikleriyle (teoride) uyumsuz biçimde otokratik rejimlerini sürdürebiliyorlar. Literatürde "Oil Curse" yahut "Petrol Cenabeti" olarak adlandırılan bu mefhum, ekonomik gelişme düzeyi ile demokrasi arasındaki ilişkinin gücünü azaltan bir etki yapıyor. Aşağıdaki grafik tam da bunu gösteriyor. 

{% figure caption: "Figür 2. Ülkeler bazında liberal demokrasi ve ekonomik gelişmişlik ilişkisi. V-Dem 10." %}
<div class="ratio-box" style="padding-bottom: 100%">
<img alt="GDP'ye göre liberal demokrasi skorları grafiği" class="lazyload" data-src="/assets/img/others/vdem-gdp.png">
<noscript>
<img src="/assets/img/others/vdem-gdp.png">
</noscript>
</div>
{% endfigure %}

Bu grafikte neler olup bittiğinin netleşmesi için biraz açıklama gerek. Grafik, ülkelerin kişi başı gayri safi milli hasılasıyla [^1] 2016 yılındaki V-Dem liberal demokrasi skoru arasındaki ilişkiye bir bakış atıyor. Sarı noktalar petrol zengini ülkeleri, mavi noktalar geri kalan ülkeleri, kırmızı nokta ise Türkiye'yi temsil ediyor. "Petrol zengini ülkeleri", milli gelirin içerisinde petrol üretim gelirlerinin önemli pay aldığı ülkeler olarak tanımladım. [^2]

Grafikteki pembe çizgi, outlier halindeki Norveç dışarda tutulduğunda, petrol zengini ülkelerin liberal demokrasi skorunun ekonomik gelişme düzeyine göre değişmediğini gösteriyor. Bir başka deyişle, kişi başı milli geliri düşük olan Suriye ile yüksek gelirli Katar benzer demokrasi skoruna sahip. Mavi çizgi ise, petrol zengini ülkeler dışarda bırakıldığında, kişi başı milli gelir ile demokrasi skoru arasındaki ilişkiyi gösteriyor. Burada ekonomik olarak gelişmiş ülkelerde daha bariz olmakla birlikte, Dünya genelinde ekonomik gelişmişlik ve demokrasi arasında linear bir ilişkiden bahsedilebilir. Kabaca, daha zengin ülkeler daha demokratik oluyor, petrol zenginleri hariç. 

### Son yıllardaki değişimler

Özellikle son 10 yıldır, Dünya genelinde demokratik rejimlerin niceliksel olarak sayılarının azaldığı ve niteliksel olarak da kusurlu demokratik rejimlere dönüştükleri gözlemleniyor. Aşağıdaki grafik V-Dem liberal demokrasi skorunu 2009 ve 2019 yılları için karşılaştırarak, bu dönüşümü göstermeyi amaçlıyor. 

{% figure caption: "Figür 3. Ülkeler bazında liberal demokrasi skorunun değişimi. V-Dem 10." class:"large-other" %}
<div class="ratio-box" style="padding-bottom: 80%">
<img alt="Liberal demokrasi skorlarının son yıllardaki değişimi grafiği" class="lazyload" data-src="/assets/img/others/vdem-2009-2019.png">
<noscript>
<img src="/assets/img/others/vdem-2009-2019.png">
</noscript>
</div>
{% endfigure %}

Grafikteki kırmızı ve kesikli referans çizgisi, 2009 ve 2019 skorlarının eşit olduğu x=y çizgisini temsil ediyor. Bunun anlamı, çizginin solunda yer alan ülkelerin 2019'da 2009'a kıyasla daha yüksek bir demokrasi skoruna sahip oldukları. Çizginin sağında yer alan ülkeler içinse bu durumun tersi geçerli. Genel tabloya baktığımızda, herbiri bir noktayla temsil edilen ülkelerden çoğunluğunun çizginin sağında yer aldığı, yani demokrasi skorlarının düştüğü görülüyor. Özellikle, Batı Avrupa ve Kuzey Amerika ülkelerinin (mor noktalar) neredeyse bir bütün halinde çizginin sağına kaydığı söylenebilir. 

Gri renkle işaretliğim bazı seçilmiş ülkelere bakarsak, Tunus ve Ermenistan'ın 2009'dan beri bir hayli yol kat ettiği görülebilir. Sağ popülist iktidarlara sahip Polonya, Macaristan ve Hindistan ise istikrarlı olarak liberal demokrasiden uzaklaşmış. V-Dem'in sınıflandırmasına göre Macaristan, Avrupa Birliği'nin tek otoriter ülkesi.

Pembe ile işaretlenen Türkiye'miz V-Dem liberal demokrasi skoruna göre 2019 yılında 179 ülke arasında 153. sırada, Somali'nin hemen arkasında, Bangladeş'in hemen üstünde. Grafikten görüleceği gibi, Türkiye'nin 2019 skoru 2009 seviyesinin hayli aşağısında. 2019 ile 2009 arasında liberal demokrasi skorunda en büyük gerilemeyi yaşayan ülke Macaristan (-.358). Türkiye hemen arkasından ikinci sırada (-.357). Kıl payıyla birinciliği kaçırmışız. 

## Türkiye'ye daha yakın bir bakış

{% figure caption: "Figür 4. Liberal demokrasinin Türkiye serüveni. V-Dem 10." class:"large-other" %}
<div class="ratio-box" style="padding-bottom: 66.67%">
<img alt="Liberal demokrasi skorlarının Türkiye tarihi boyunca değişim grafiği" class="lazyload" data-src="/assets/img/others/tr-world-23-19.png">
<noscript>
<img src="/assets/img/others/tr-world-23-19.png">
</noscript>
</div>
{% endfigure %}

Yukarıdaki grafik Türkiye'nin kuruluşundan itibaren liberal demokrasi skorunun nasıl değiştiğini gösteriyor. Kırmızı çizgi Dünya ortalamasına ait. Bu çizgide İkinci Dünya Savaşı sonrasındaki ve Sovyetlerin parçalanması sonrası gerçekleşen yükselişler özellikle dikkat çekici. 

Türkiye'nin trendine baktığımızda, çok partili hayata geçişin, Demokrat Parti'nin son dönemindeki gerilemenin ve özellikle darbelerin etkilerini görebilmek mümkün. 1980 Darbesi bugün dahi (henüz) erişemediğimiz bir dip nokta olarak ülke tarihinde iz bırakmış. İlginç bir gözlem ise bizim hafızamızda karanlık zamanlar olarak kalan 90ların, V-Dem'in liberal demokrasi indeksine göre zig-zaglı da olsa bir ilerlemeyi temsil etmesi. Belki de, Avrupa Birliği ile yakınlaşma çabaları, ülkede neler olup bittiğini bu verilerde gizlemiştir.

Yazımın başında referans verdiğim Erik Meyersson, yazısında AKP'nin iktidara gelmesinden sonra liberal demokrasinin istikrarlı bir trendle gerilediğini ve bu bakımdan "sonradan bozdu" diyen görüşlere pek itibar edilemeyeceğini tartışıyor. Benim kullandığım veri setinde, gerilemenin AKP'nin iktidara geldiği yıl değil, 2006'dan sonra başladığı görülüyor. 1997'den itibaren başlayan hızlı yükseliş, AKP'nin ilk yıllarında da aynı ivmeyle olmasa da devam ediyor. Türkiye tarihinin en yüksek skoru olan 0.55'e 2006'da ulaşılıyor. Bununla birlikte, AKP'nin ilk yıllarında dahi çok parlak bir karneye sahip olmadığı açık. 

{% figure caption: "Figür 5. Bazı demokrasi göstergelerine göre Türkiye'de demokrasinin dönüşümü. V-Dem 10." %}
<div class="ratio-box" style="padding-bottom: 100%">
<img alt="Türkiye için V-dem demokrasi indeksleri grafiği" class="lazyload" data-src="/assets/img/others/vdem-tr-indeks.png">
<noscript>
<img src="/assets/img/others/vdem-tr-indeks.png">
</noscript>
</div>
{% endfigure %}

Yukarıdaki grafik, AKP'li yılların demokrasi karnesini daha alt düzey indeksler üzerinden gösteriyor. Buradaki her indeks için 0 en düşük seviyeyi 4 ise en yüksek seviyeyi ifade ediyor. Dikey kesikli çizgilerden ilki Gezi'yi ikincisi ise Darbe'yi temsil ediyor. Lakin bunları sadece tarihleri bakımından birer referans noktası olsun diye grafiğe koydum. Türkiye demokrasisinde kırılma anları olduğuna dair bir iddia yok. 

Grafik seçimler hariç tüm göstergelerde gerilemenin 2006 civarı başladığını gösteriyor. Seçimlerse 2010 sonrasında kervana katılıyor. İlginç şekilde, 2016 ve sonrasında göstergelerde bir düşüşün olmadığı, hatta bazılarının yükseldiği görülüyor. Dibe oldukça yaklaşıldığı için olabilir belki. Ama anladığımı söyleyemem.

[^1]:	Değerler log 10 bazında dönüştürülmüştür. 

[^2]:	Daha net olarak, kişi başı Milli gelir - Petrol geliri oranının en düşük olduğu ve nüfusu 2006 itibariyle 1 milyondan fazla olan ülkeler. Biraz keyfi bir tanımlama oldu, kabul ediyom.