---
title: Sağcılık, demokrasi ve gençlik
tags: [istatistik, siyaset, demokrasi, muhafazakarlık]
description: WVS7 verilerinde, AKP'li seçmenin diğer partilerin seçmenlerinden koptuğunu ama kendi içerisinde de homojen olmadığını görüyoruz.
image: assets/img/featured/parti-genclik-istatistik.jpeg
caption: "Berber ve müşterisi. Foto: Barna Bartis, Unsplash."
---

Dünya Değerler Araştırması’nın 7. versiyonu üzerine [bir önceki yazımda](/notlar/parti-secmenlerine-gore-kurumlara-guven/) başladığım incelememe devam ediyorum. Bu yazıda, parti seçmenlere göre demokrasiye ve yönetim biçimlerine dair algılara bakıyorum. Yazının sonlarında ise AKP seçmeni olan genç nüfusun eğilimlerini daha yakından inceleyeceğim. Fakat öncelikle WVS7 örnekleminde partilere göre kişilerin kendilerini sağ-sol skalasında nasıl konumlandırdıklarına eğiliyorum. 

## Partilere göre sağcılık ve solculuk

Merkez sağa yerleşme iddiasıyla siyasette kolları sıvayan AKP'nin sahip olduğu seçmen tabanının, başlangıçtan itibaren Türkiye'de "merkezi" ne denli temsil ettiğinin tarihsel bir analizinin yapılması gerekiyor. Burada, daha mütevazi bir girişimle, 2018'de toplanan verilere dayanarak parti seçmenlerinin kendilerini ne kadar sağda ve solda gördüklerini gösteriyorum. Bunun için Dünya Değerler Araştırması'nda katılımcılara kendilerini 1'den (en sol) 10'a (en sağ) kadar ilerleyen bir cetvelde kendi konumlarını işaretlemelerini isteyen soruyu baz alıyorum. Bu soruya cevap veren tüm katılımcıların ortalaması 6.3 civarında, yani, beklendiği üzere, sağa eğilim gösteren bir profil var. Daha ilginç bir gösterge, aşağıdaki grafikte de görülebileceği üzere, AKP seçmeninin ortalamasının 7.62 olması. Bu oranla AKP seçmeni, MHP'nin 7.30'luk ortalamasını da aşarak ülkenin en sağcı seçmen grubu oluyor.

{% figure caption: "Figür 1. Destekledikleri partilere göre katılımcıların siyasi görüş ortalamaları. Kaynak: World Values Survey 7." %}
<div class="ratio-box" style="padding-bottom: 72.714%">
<img alt="Siyasi görüş profillerini gösteren grafikler." class="lazyload" data-src="/assets/img/others/gpartle.png">
<noscript>
<img src="/assets/img/others/gpartle.png">
</noscript>
</div>
{% endfigure %}

AKP'li seçmenlerin sağ-sol skalasındaki dağılımlarına baktığımızda, AKP'li seçmenlerin yaklaşık yüzde 25'inin kendisini 10 numarada, yani en sağ kategoride konumlandırdığını görüyoruz.  AKP'li seçmenin yüzde 14'ü 5 numarada yüzde 9'u ise 6 numarada konumlanmış. Merkezde konumlanan seçmen oranları yüksek olan partilerden İyi Parti'nin yüzde 37'si CHP'nin ise yüzde 23'ü 5. kategoride. HDP'li seçmenlerin yüzde 24'ü kendilerini en sola, yüzde 21'i 5 numaraya yerleştirmiş. Siyasetin genel profili merkezin hayli zayıfladığı şeklinde. AKP'nin seçmen tabanının ise "merkez sağ" ile bir alakası yok. Bu radikalleşmenin yeni bir olgu olup olmadığına daha ilerdeki yazılarımda bakmayı düşünüyorum.

{% figure caption: "Figür 2. Partilere göre sol ve sağ kategorilerde dağılım. Kaynak: World Values Survey 7." %}
<div class="ratio-box" style="padding-bottom: 72.75%">
<img alt="Siyasi görüş profillerini gösteren bir grafik." class="lazyload" data-src="/assets/img/others/gleftright.png">
<noscript>
<img src="/assets/img/others/gleftright.png">
</noscript>
</div>
{% endfigure %}

## Siyasi rejim tercihleri

Türkiye'de demokratik bir sistemle yönetilmeye dair her partiden seçmenin güçlü bir tercihi var. Aşağıdaki tablodaki ilk grafik, demokratik bir rejime sahip olmanın parti seçmenleri tarafından en az yüzde 79 oranında (CHP) tercih edildiğini gösteriyor. Fakat, bu tablodaki ikinci ve üçüncü grafiğe baktığımızda durumun daha karmaşık olduğunu görüyoruz. 

{% figure caption: "Figür 3. Partilere göre katılımcıların siyasi rejim tercihleri. Kaynak: World Values Survey 7." %}
<div class="ratio-box" style="padding-bottom: 150%">
<img alt="Siyasi yönetim tercihlerini gösteren bir grafik." class="lazyload" data-src="/assets/img/others/democvs.png">
<noscript>
<img src="/assets/img/others/democvs.png">
</noscript>
</div>
{% endfigure %}

Örneğin birinci grafikte yaklaşık yüzde 85 oranında demokrasinin "İyi" veya "Çok İyi" olduğunu söyleyen AKP seçmenleri, ikinci grafikten görülebileceği üzere seçimlerin olmadığı dini bir yönetime de yaklaşık yüzde 47 oranında "İyi" veya "Çok İyi" diyorlar. Yine AKP seçmenlerinin arasında, seçimlerle ve meclisle uğraşmak zorunda olmayan güçlü bir lider tarafından yönetilmek yüzde 68 oranında onay alıyor. Bu çelişkili manzaraya dair anlamlı bir çıkarımda bulunmak zor. Ama yorumlamak gerekirse, demokrasinin, bir rejim biçimi olarak değil, içeriksiz ve popüler bir sözcük olarak tercih edildiğini söylerdim.

## Demokratik işleyiş

Ülkede demokrasinin halihazırda ne kadar etkin bir şekilde uygulandığına dair partili seçmenlerin görüşleri oldukça farklılık gösteriyor. Beklendiği üzere, AKP'li seçmenler diğer partili seçmenlere fark atıyorlar. Katılımcıların ülkenin ne ölçüde demokratik olarak yönetildiğini 1'den 10'a kadar işaretlemelerinin istendiği ankette, AKP'li seçmenlerin ortalaması 7.38 düzeyinde. AKP'ye en yakın olan MHP'li seçmenlerin ortalaması ise 6.33. Bu, demokrasinin nasıl algılandığına dair devasa bir fark. AKP'li seçmenlerin yüzde 14'ü demokrasinin "tam olarak" hayata geçirildiğini (10) söylerken, HDP'li seçmenin yüzde 20'si demokrasinin hiç uygulanmadığını (1) ifade etmiş.

{% figure caption: "Figür 4. Partilere göre katılımcıların demokratik yönetim algıları. Kaynak: World Values Survey 7." %}
<div class="ratio-box" style="padding-bottom: 125%">
<img alt="Demokratik yönetim algılarını gösteren bir grafik." class="lazyload" data-src="/assets/img/others/demohuman.png">
<noscript>
<img src="/assets/img/others/demohuman.png">
</noscript>
</div>
{% endfigure %}

İnsan haklarına ne kadar saygı gösterildiği konusunda da partilere göre büyük bir ayrışma mevcut. AKP'li seçmenin yüzde 30'u insan haklarına büyük ölçüde saygı gösterildiğini söylerken, en yakınındaki MHP'li seçmenin oranı yüzde 11. Grafikte mavi bar partiler arasındaki uçurumun ne kadar büyük olduğunu gösteriyor. 

## AKP'li gençlik

AKP'li seçmen ülkedeki demokrasinin gidişatı konusunda diğer seçmenlerden hayli farklılaşan bir yaklaşıma sahip. Fakat, bu yaklaşım AKP'nin seçmen kitlesi içerisindeki gruplar arasında farklılık gösteriyor mu? Burada, AKP seçmen grubunun yaş eksenindeki farklılaşmasına bakıyorum. 

{% figure caption: "Figür 5. AKP'nin genç seçmenlerinin demokrasinin işleyişi konusunda görüşleri. Kaynak: World Values Survey 7." %}
<div class="ratio-box" style="padding-bottom: 72.75%">
<img alt="Gençlerin demokratik yönetim algılarını gösteren bir grafik." class="lazyload" data-src="/assets/img/others/youthall.png">
<noscript>
<img src="/assets/img/others/youthall.png">
</noscript>
</div>
{% endfigure %}

Yukarıdaki grafiğin gösterdiği üzere, ülkedeki siyasi sistemden memnuniyet, demokrasinin ne denli hayata geçirildiği ve insan haklarına ne kadar saygı duyulduğu gibi konularda, 18-27 yaş arası olarak kodladığım gençlik kesiminin, diğer yaşlardaki AKP seçmeninden anlamlı bir farkı yok. Her yaştan AKP'li süper bir demokrasiye sahip olduğumuzu düşünüyor. 

{% figure caption: "Figür 6. AKP'nin genç seçmenlerinin siyasete ilgileri ve siyasi partilere güvenleri. Kaynak: World Values Survey 7." %}
<div class="ratio-box" style="padding-bottom: 72.75%">
<img alt="Gençlerin siyasete ilgi oranlarını gösteren bir grafik." class="lazyload" data-src="/assets/img/others/youthilgi.png">
<noscript>
<img src="/assets/img/others/youthilgi.png">
</noscript>
</div>
{% endfigure %}

Veri setini biraz kurcaladıktan sonra, AKP'li genç seçmenlerle genç olmayan seçmenler arasındaki farkın iki alanda belirdiğini gördüm. Birincisi, genç kesimin siyasete ilgisi ve güveni, genç olmayan kesime kıyasla daha zayıf. Yukarıdaki grafiğin gösterdiği gibi, genç AKP'lilerin hem siyasete ilgisi, hem de siyasi partilere güveni daha az.

{% figure caption: "Figür 7. AKP'nin genç seçmenlerinin dindarlık ve dini yönetim tercihleri. Kaynak: World Values Survey 7." %}
<div class="ratio-box" style="padding-bottom: 150%">
<img alt="Gençlerin siyasete ilgi oranlarını gösteren bir grafik." class="lazyload" data-src="/assets/img/others/youthdin.png">
<noscript>
<img src="/assets/img/others/youthdin.png">
</noscript>
</div>
{% endfigure %}

İkinci ayrışma noktası ise din. Yukarıdaki grafikte de görüldüğü üzere, AKP seçmen kitlesinde dini yönetim isteyenlerle istemeyenler, 18-27 yaş arası olanlar hariç, tam ortadan ayrılmış gibi. Fakat, 18-27 yaş arası kesimde, dini bir yönetimi kötü olarak değerlendirenlerin oranı yüzde 60'tan fazla. Ayrıca, kendisini dindar birisi olarak tanımlayanların oranlarına baktığımızda, yaşla beraber dindarlığın arttığını görüyoruz. Genç kesimin yüzde 19'u  dindar olmadığının ifade ederken, bu oran 48-57 yaş kategorisinde yüzde 11'e düşüyor. 

AKP seçmenlerinin arasında gençliğin farklılaşmasına, dine ve siyasete daha az önem veren bir neslin yetiştiği mi, yoksa pek dindar olmayan gençlerin AKP'yle dinden farklı eksenlerde ilişkilendiği mi bir açıklama getirebilir? Ne bileyim. 


