---
title: Parti seçmenlerine göre kurumlara güven
tags: [istatistik, siyaset]
description: Aslında yaşanılası yer. Bazılarımız için.
image: assets/img/featured/parti-guven-istatistik.jpeg
caption: "Cami avlusunda abiler. Foto: Dorsa Masghati, Unsplash"
---

Hafta başında Dünya Değerler Araştırması'nın 7. versiyonu (WVS7) [sitelerinden](http://www.worldvaluessurvey.org/wvs.jsp) yayınlandı. Veriyi indirip, Türkiye örneklemi üzerinde bazı değişkenlere göz attım. Türkiye verileri 31 Mart 2018 ile 21 Mayıs 2018 tarihleri arasında, yüz yüze yapılan 2415 görüşmenin sonucunda elde edilmiş. Örneklem, araştırmanın bir önceki sürümüne kıyasla oldukça büyük.

Bu yazıda, kurumlara duyulan güvenin oy verilen siyasi partilere göre nasıl değiştiğine bakıyorum. Parti değişkeni, "Yarın bir genel seçim olsa hangi partiye oy verirdiniz?" sorusuna verilen cevaplara göre oluşturulmuş. Haziran 2018 seçim sonuçlarında partilerin kazandıkları oy oranlarıyla kıyaslandığında, özellikle HDP ve İYİ Parti'nin örneklem içerisinde daha düşük oranlarda temsil edildiği görülüyor. Yine de, en çok oy olan 5 partinin (AKP, CHP, HDP, İYİP ve MHP) herbirinin örneklem içerisinde 100'ün üzerinde destekçisi var.

Kurumlara olan güvene ilişkin sorular 4 kategoride kodlanmış: Hiç güvenmem, Pek güvenmem, Biraz güvenirim, Tamamen güvenirim. Bunları aşağıdaki grafiklerde sırasıyla mavi, kırmızı, yeşil ve sarı renkleriyle temsil ediyorum. 

## Orduya, polise, yargı sistemine ve hükümete güven

{% figure caption: "Figür 1. Partilere göre orduya, polise, yargı sistemine ve hükümete güven oranları. Kaynak: World Values Survey 7." %}
<div class="ratio-box" style="padding-bottom: 200%">
<img alt="Kurumlara güven oranlarını gösteren grafikler." class="lazyload" data-src="/assets/img/others/confidence1.png">
<noscript>
<img src="/assets/img/others/confidence1.png">
</noscript>
</div>
{% endfigure %}

Yukarıdaki grafikte güvenlik, yargı ve yürütme kurumlarına bakıyorum. Türkiye'nin "en güvenilir kurumu" olarak tanınan ordunun, siyasetler üstü bir meşruluğunun olduğu burada da görülüyor. HDP seçmeninin yaklaşık üçte biri orduya "pek güvenmediğini" ya da "tamamen güvenmediğini" söylerken, AKP, MHP ve İYİP'e oy veririm diyenlerin en az yarısı orduya "tamamen güvendiğini" ifade etmiş. Polise güvene baktığımızda, güvenmeyenlerin oranlarında ciddi bir değişim gözlenmiyor. Aşağı yukarı orduya güvenle aynı. Fakat her parti için "tamamen güvenirim" diyenlerin oranında önemli bir azalma mevcut. MHP ve İYİP seçmeninin orduya _tam_ güveni yüzde 50'nin üzerindeyken, polise tam güveni yüzde 33'lere düşüyor. 

Mahkemelere ve yargı sistemine güven konusunda seçmenler daha fazla farklılık gösteriyorlar. AKP seçmeni arasında "tamamen güvenirim" diyenlerin oranı yüzde 35 civarıyken, diğer tüm partilerde bu oran yüzde 21'in altında. HDP seçmeninin yüzde 51'i adalet sistemine güvenmiyor. Hükümete güven başlığındaysa, tahmin edilebileceği gibi, büyük bir ayrışma var. İlginç bir nokta olarak, MHP'li seçmen içerisindeki yüzde 25'lik kesim hükümete "pek güvenmediğini" söylüyor. 

## Seçimlere, basına ve üniversitelere güven

{% figure caption: "Figür 2. Partilere göre seçimlere, basına ve üniversitelere güven oranları. Kaynak: World Values Survey 7." %}
<div class="ratio-box" style="padding-bottom: 200%">
<img alt="Bazı kurumlara güven oranlarını gösteren grafikler." class="lazyload" data-src="/assets/img/others/confidence2.png">
<noscript>
<img src="/assets/img/others/confidence2.png">
</noscript>
</div>
{% endfigure %}

Toplamda örneklemin yaklaşık yüzde 40'ı Türkiye'de seçimlere güvenmediğini söylüyor. CHP'liler ve HDP'liler arasında bu oran yüzde 50'nin üzerinde. AKP'li seçmenin yüzde 25'i seçimlere tamamen güvendiklerini ifade etmiş. Bu kategoride ikinci olan MHP'de tam güvendiğini söyleyenlerin oranı yalnızca yüzde 10. Diğer partilerde ise bu oran yüzde 5'in altında. 

Oldukça benzer bir tablo "Meclise güven" grafiğinde açığa çıkmış. Burada da oldukça geniş bir kesim meclise güvenmediğini ifade ederken, tamamen güvendiğini söyleyenlerin ezici çoğunluğu AKP seçmeni.

Basına güven konusunda, parti seçmenleri daha homojen dağılmışlar. Toplamda örneklemdekilerin yüzde 56'sı basına güvenmediğini söylüyor. Üniversitelere güven başlığında da partiler arasında ciddi farklılaşmalar yok. Basına kıyasla görece daha güvenilir oldukları görülüyor. 

Özellikle seçimlere güven konusunda parti seçmelerinin farklılaştığını gördüğüm için aşağıda seçimlere ilişkin daha spesifik sorulara verilen yanıtlara odaklanıyorum. 

## Adil seçimler

{% figure caption: "Figür 3. Seçimler konusunda parti seçmenlerinin görüşleri. Kaynak: World Values Survey 7." class:"large-other" %}
<div class="ratio-box" style="padding-bottom: 66.6667%">
<img alt="Parti seçmenlerinin görüşlerini gösteren grafikler." class="lazyload" data-src="/assets/img/others/confidence-elections.png">
<noscript>
<img src="/assets/img/others/confidence-elections.png">
</noscript>
</div>
{% endfigure %}

Yukarıdaki ilk grafikte oyların adil biçimde sayılması konusunda parti seçmenlerinin arasında büyük farkların olduğunu görüyoruz. Örneklemdeki AKP seçmeninin yaklaşık 60'ı oyların genelde adil olarak sayıldığını düşünürken, bu oran MHP seçmeni arasında yüzde 40, diğer partilerin seçmenleri arasında ise yüzde 20'nin altında. 

Muhalif adayların engellenmesi konusunda parti seçmenleri arasında aynı derecede büyük farklar görülmüyor. Ama muhaliflerin engellenmesine "hiç rastlanmadığını" söyleyen AKP ve MHP seçmenlerinin oranı yine diğer partilere fark atmış.

Televizyonların iktidar yanlısı haberler yaptığı konusunda parti seçmenleri ayrışıyor. AKP seçmeninin yüzde 20'si iktidar yanlısı haberciliğe hiç rastlanmadığını söylüyor. Muhalifler arasında ise, örneklemin yüzde 20'den fazlası taraflı haberciliğin çok sık görüldüğünü ifade ediyor. 

Seçmenler arasındaki belki de en büyük ayrışma, seçmenlere oy karşılığı rüşvet verilmesine ilişkin son grafikte kendisini gösteriyor. AKP seçmeninin yüzde 38'i, MHP'lilerin yüzde 27'si bunun oy satın almanın hiç yaşanmadığını söylerken, diğer partilerin seçmenlerinin en az yüzde 20'si bunun çok sık yaşandığını ifade ediyor.

## Sivil topluma, şirketlere ve dini liderlere güven

{% figure caption: "Figür 4. Partilere göre sivil toplum örgütlerine, şirketlere ve dini liderlere güven oranları. Kaynak: World Values Survey 7." class:"large-other" %}
<div class="ratio-box" style="padding-bottom: 66.6667%">
<img alt="Bazı sivil toplum kuruluşlarına güven oranlarını gösteren grafikler." class="lazyload" data-src="/assets/img/others/confidence-civilorgs.png">
<noscript>
<img src="/assets/img/others/confidence-civilorgs.png">
</noscript>
</div>
{% endfigure %}

Son olarak genelde sivil toplum alanında hareket eden kuruluşlara yönelik sorulara bakıyorum. İlk grafik kadın hakları örgütlerine olan güven oranlarını gösteriyor. İyi Parti'nin seçmeninin kadın örgütlerine en düşük oranda güvensizlik taşıdığı görülüyor. MHP ve AKP seçmenin içerisinde kadın örgütlerine hiç güvenmem diyenlerin oranı sırasıyla yüzde 17 ve yüzde 15. Belki ilginç şekilde HDP seçmeninin yüzde 10'undan fazlası da kadın örgütlerine hiç güvenmediğini ifade etmiş. 

Büyük şirketlere güven konusunda partiler arasında ciddi farklar yok. Örneklemin yaklaşık yarısı büyük şirketlere güvenmediğini ifade etmiş. Tamamen güvenirim diyenlerin arasında AKP yüzde 9 ile ilk sırada. Dikkat çekici olan bir nokta HDP'li seçmenin yüzde 24'ünün büyük şirketlere hiç güvenmediğini söylemesi. Bu HDP'li seçmenin ortalama gelir seviyesinin düşüklüğü ile ilgili olabilir. Ortalama gelir seviyesi yüksek olan CHP'li seçmen için büyük şirketlere hiç güvenmem diyenlerin oranı en düşük (yüzde 7.6). 

Dini liderlere güven grafiğinde ilginç denebilecek sonuçlar var. Güven oranı AKP ve MHP'de en yüksek seviyede. AKP'li seçmenin yüzde 31'i din adamlarına ve dini liderlere tamamen güvendiğini ifade etmiş. HDP'de hiç güvenmem diyenlerin oranı yüzde 14.4 ile en yüksek seviyede. Fakat HDP'li seçmenin yüzde 20'si de dini liderlere tamamen güvendiğini söylüyor. Bu, parti seçmeninin din eksenli bölünmesini işaret eden bir gösterge olabilir.

Son grafikte hayır işleri örgütlerine güven duymayan ciddi bir kitlenin olduğunu görüyoruz. En büyük güvensizlik HDP seçmeni arasında görülse de, partiler arasında ciddi farkların bulunmadığı söylenebilir. Bu örgütlerin birçoğunun AKP ile olan dirsek temaslarının iyi bilinmesine rağmen, AKP ve MHP arasında güvensizliğin yüksek çıkması ve güvensizlik oranının CHP ve İYİ Parti'de en düşük olması bence enterasan.

## Bazı sonuçlar

Geniş bir örnekleme rağmen, buradaki gözlemlerin nüfusa nasıl genellenebileceği daha kapsamlı bir çalışmayı gerektiriyor. Yine de dikkat çeken bazı noktaları sıralayabiliriz: 

- AKP'li seçmen diğer partilerin seçmenlerinden aşağı yukarı her konuda ayrışmış durumda. Ve bu ayrışma birçok başlık altında ciddi oranlara ulaşıyor. Kurumlara güven iktidarın destekledikleri parti olmasıyla paralel gibi. AKP'nin diğer partilerden ayrıştığı noktalar genelde devlet ve siyaset konularında daha bariz.
- MHP'liler AKP'li seçmenlerin görüşlerine çoğunlukla paralellik gösteriyor. Fakat, AKP'li seçmenler ile MHP'li seçmenler arasında özellikle seçimlere, oyların adil sayılmasına, hükümete ve meclise olan güven konularında önemli bir ayrışma mevcut. MHP'nin AKP ile yakınlaşması, MHP seçmeni içerisinde rahat sindiremeyen bir kesim var gibi. 
- HDP'li seçmen aşağı yukarı her konuda diğer seçmen gruplarına kıyasla daha güvensiz bir tutum sergiliyor. Sadece doğrudan siyasi süreçler konusunda değil, basına, üniversitelere, şirketlere, hayır işleri örgütlerine güvensizlik konusunda da HDP seçmeni ilk sırada. Görünür bir yabancılaşma mevcut.
- İyi Parti ile CHP seçmeninin duruşları arasında, birkaç başlık hariç, pek fark yok. Hatta, İyi Parti seçmeni iktidar yanlısı televizyon haberleri, seçmenlere rüşvet verilmesi, basına güven gibi konularda daha muhalif bir görüntü çiziyor. CHP'de kadın örgütlerine olan güvensizlik oranının daha fazla olduğunun da tekrar altını çizeyim. Bu durum, CHP seçmeni içerisinde, halen, politize olmamış geniş bir kesimin olduğu ve CHP'nin ideolojik olarak oldukça dağınık bir seçmen grubuna sahip olduğu izlenimini bende yarattı. Sadece bir izlenim tabi. 





