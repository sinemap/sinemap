---
title: Conversation in the Cathedral
artist: Mario Vargas Llosa
image: assets/img/featured/vargas-llosa-conversation.jpeg
poster: assets/img/kitaplik/conversation-cathedral.jpeg
caption: Mario Vargas Llosa
sameAs: https://en.wikipedia.org/wiki/Conversation_in_the_Cathedral
alternate: Katedralde Konuşmalar
year: 1969
sayfa: 608
info: Harper Perennial 
isbn: 9780060732806
genre: Roman
stars: ★★★★☆
type: book
tag: kitaplar-roman
description: Mario Vargas Llosa’nın Conversation in the Cathedral (Katedralde Konuşmalar) kitabının eleştirisi.
snippet: Conversation in the Cathedral, Peru toplumunun kapsamlı bir fotoğrafını çekerken, bireylerin mücadelelerine dair insancıl bir bakışı eksik etmeyen devasa bir yapıt.
---

Mario Vargas Llosa’nın 1969’da yayınlanan _Conversation in the Cathedral_ kitabı birbirlerine rastlayan iki karakterin Cathedral adındaki ucuz bir bardaki muhabbetini temel alıyor. Varlıklı bir işadamının oğlu olan Santiago ile eskiden o işadamının şoförlüğünü yapmış Ambrosio’nun arasındaki muhabbet, karakterlerin hayatta bir yer bulma ve bir kimlik edinme uğraşlarını 1950ler Perusunun karmaşık sosyo-politik arkaplanında ortaya seriyor. 

Burjuva bir aileden gelen Santiago, üniversitede radikal sol siyasetle ilgilenmeye başlamış, zaten uzlaşamadığı ailesiyle arası açılmıştır. Ailesinin ona tanıdığı imkanları elinin tersiyle iten Santiago, kendi rotasını çizmek ve bağımsız olmak için mücadele eder. Santiago’nun temel derdi hayatta bir anlam ve amaç bulabilmek, bir şeye gerçekten inanabilmektir. Bu arayışındaki hayal kırıklığı ve vazgeçiş, nihilist bir benliği ortaya çıkarır. Llosa, bu hayal kırıklığını hem Santiago nezdinde kişisel bir boyutta hem de Peru nezdinde toplumsal bir boyutta anlatmaya çalışıyor. Santiago’nun kendi hayatına dair karamsarlığı, Peru toplumunun geleceğine dair bir karamsarlıkla örtüşüyor. 

Romanın sosyolojik yönünün ağır bastığı yerler çoğunlukla Ambrosio’nun anılarında açığa çıkıyor. Siyah ve yoksul bir şoför olan Ambrosio, hem Santiago’nun babası Don Fermin’e hem de Odria diktatörlüğünde iç güvenlikten sorumlu olan Don Cayo’ya şoförlük yapmıştır. Böylece, Ambrosio’nun anılarında, Peru kapitalistlerinin yanısıra, otokratik rejimin siyasetçilerine de bir bakış atabiliyoruz. Egemenlerin arasındaki didişme ve güç oyunları kitabın önemli bir temasını oluştursa da, asıl üstüne basılan nokta, egemenlerin sıradan insanları kullanmadaki, onları kendi kötülüklerine alet etmedeki başarıları. Ambrosio’nun hikayesinin gösterdiği gibi ezilenler bu kötülüğün hem icracısı hem de mağduru oluyorlar. 

Conversation in the Cathedral, Peru üzerine çok boyutlu bir sosyolojik yaklaşım. Peru toplumunun sınıf ve ırk temelinde bölünmüşlüğü, farklı sosyal tabakalar arasındaki yakın temaslar, siyasetin karanlık ve çıkarcı geleneği, kitabın üzerine eğildiği bazı konular. Kitap, Don Fermin ve Don Cayo örneklerinde egemen sınıflara, Ambrosio ve diğer birçok karakterin örneğinde ezilen sınıflara dair gözlemler sunarken, Santiago, arada kalmış, her iki kampa da dahil olmayan bir gözlemci, tam olarak yaşamayan, hiçbir hikayeye kendisini adayamayan bir küçük burjuva olarak kitabın psikolojik çekirdeğini temsil ediyor. Santiago’nun karamsarlığı, inançsızlığı, hayattan elini çekmiş hali belki de yazarın (ve haliyle kitabın), siyasete ve topluma dair başlıca duygusunu ifade ediyor. 

Conversation in the Cathedral, özellikle ilk bölümlerinde, okuması oldukça zorlayıcı olabilen bir kitap. Bunun sebebi, yazarın tarih dilimleri ve konuşmacılar arasında hızlı geçişler yapan bir tarza sahip olması. Misal, A ile B kişileri arasındaki bir diyalog, aynı paragraf içerisinde, C ile D kişilerinin arasındaki başka bir diyalogla kesintiye uğruyor. Bu yüzden, bazen kimin kiminle konuştuğu, hangi yıl ve mekanda olduğumuz birbirine karışabiliyor. Elbette bu sadece stilistik bir tercih değil. Yazarın birbirlerinden farklı zamanlarda ve kişilerle geçen diyalogları ve ilişkileri eşzamanlı olarak anlatması, farklı sosyal grupları birbirleriyle karşılaştırma amacını da güdüyor. 

Conversation in the Cathedral, Peru toplumunun kapsamlı bir fotoğrafını çekerken, bireylerin mücadelelerine dair insancıl bir bakışı eksik etmeyen devasa bir yapıt. 

---- 

> "And in this country a person who doesn't fuck himself up fucks up other people. I don't regret it, Ambrosio." 


