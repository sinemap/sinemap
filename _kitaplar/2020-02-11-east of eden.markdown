---
title: East of Eden
artist: John Steinbeck
image: assets/img/featured/john-steinbeck-east-of-eden.jpeg
poster: assets/img/kitaplik/east-of-eden-1952.jpeg
caption: John Steinbeck
sameAs: https://en.wikipedia.org/wiki/East_of_Eden_(novel)
alternate: Cennetin Doğusu
year: 1952
sayfa: 601
info: Penguin Books
isbn: 9780140186390
genre: Roman
stars: ★★★★★
type: book
tag: [kitaplar-roman, kitaplar-favori]
description: John Steinbeck’in East of Eden (Cennetin Doğusu) kitabının eleştirisi.
snippet: Steinbeck, yüzyıl öncesinin insanlarının duygu dünyasındaki evrenselliği yakalıyor. Bizim içimizdeki karanlık ve aydınlık parçaları o karakterlerde bulabiliyoruz.
---

John Steinbeck’ın East of Eden’ı (Cennetin Doğusu), California’nın Salinas Vadisi’ne yerleşik iki ailenin birkaç nesillik hikayesini anlatıyor. Romanın başkarakteri Adam Trask, Connecticut’taki aile çiftliğinde kardeşiyle birlikte yaşamaktadır. Günün birinde kapının önünde yaralı halde buldukları Cathy Ames’a gönlünü kaptıran Adam, onunla birlikte yeni bir hayat kurmak için Salinas Vadisi’ne göç eder. Burada, babasının kendisine bıraktığı mirasla rahatça yaşayan Adam, Samuel Hamilton ve ailesiyle dostane bir ilişkiye adım atar. 

East of Eden, tematik bakımdan çok zengin bir kitap. Roman, İncil’deki Habil ile Kabil’in hikayesine birçok paralellik barındırıyor. Eserin temel motifi olan bu hikaye, hem Adam ve kardeşi Charles ilişkisinde, hem de Adam’ın çocukları Aron ve Caleb ilişkisinde kendisini gösteriyor. Bu mitolojik anlatıdan feyz alan kitap, kardeşler arasındaki ve (daha öncelikli olarak) babalar ile oğullar arasındaki ilişkinin doğasına dair gözlemlerde bulunuyor. Bir babanın oğluna bırakacağı duygusal mirasın ne olabileceği sorgulanıyor. 

Kitabın ana temalarından bir diğeri ise iyilik ve kötülük arasındaki savaş. Steinbeck, eserinde (daha doğrusu kitabın büyük bölümünde) saf iyiliğin ve saf kötülüğün olduğuna ve insanın iyiliğe ve kötülüğe eğilimlerinin doğuştan belirlendiğine ilişkin bir izlenim oluşturmaya çalışıyor. Kitap, yerleşik ve insanlık-dışı kötülüklerin kol gezdiği bir zamanda, iyiliği yaşatmanın yollarını sorguluyor. Steinbeck’e göre, hayatın erken dönemlerindeki sevgisizlik ve kabul edilmeme, kişinin karakterindeki kötülüğün temellerini oluşturuyor.

Kitabın bir diğer meselesi ise insan iradesi. East of Eden, iyiliğin ve kötülüğün kadim savaşında, insan iradesinin anlamına ve potansiyeline dair fikirler ortaya atıyor. İnsanların değişip değişemeyeceği, bu değişimde bir başkasının etkili olup olamayacağı yazarın kafa yorduğu bazı konulardan. 

East of Eden, John Steinbeck’ın başyapıtı olarak değerlendirdiği bir kitap. Gerçekten de, bir yanda yüzyılın başındaki Amerika’nın sosyolojik bir resmini çekerken, diğer yanda insan psikolojisinin en ince detaylarına hassaslıkla eğilmesi kitabın çok boyutluluğunu ve yazarın azmini kanıtlıyor. Özellikle kitabın psikolojik içeriği, karakterlerin güçlü ve zayıf yanlarının tesbiti, onların hayata devam edebilme kararlılıklarının ve vazgeçme eğilimlerinin kaynaklarına dair gözlemler çok etkileyici. Steinbeck, nadir bulunan bir ustalıkla karakterlerini inşa ediyor. Her biri kanlı canlı bireylere, neredeyse şahsen tanıdığımız insanlara dönüşüyorlar. Steinbeck, yüzyıl öncesinin insanlarının duygu dünyasındaki evrenselliği yakalıyor. Bizim içimizdeki karanlık ve aydınlık parçaları o karakterlerde bulabiliyoruz. 

---- 

> The greatest terror a child can have is that he is not loved, and rejection is the hell he fears. I think everyone in the world to a large or small extent has felt rejection. And with rejection comes anger, and with anger some kind of crime in revenge for rejection, and with the crime guilt --- and there is the story of mankind. 