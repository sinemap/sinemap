---
title: Journey to the End of the Night
artist: Louis-Ferdinand Celine
image: assets/img/featured/celine-journey-to-the-end.jpeg
poster: assets/img/kitaplik/journey-end-of-the-night-1932.jpeg
caption: Louis-Ferdinand Celine
sameAs: https://en.wikipedia.org/wiki/Journey_to_the_End_of_the_Night
alternate: Gecenin Sonuna Yolculuk
year: 1932
sayfa: 453
info: New Directions
isbn: 9780811216548
genre: Roman
stars: ★★★★☆
type: book
tag: [kitaplar-roman]
description: Louis-Ferdinand Celine’in ilk romanı Journey to the End of the Night (Gecenin Sonuna Yolculuk) kitabının eleştirisi.
snippet: Journey to the End of the Night, sade, öfkeli ve cüretkar bir dille, insanın topluma ve kendisine karşı mücadelesini içerdiği tüm zorluklar ve sıkışmışlıklarla anlatıyor.
---

Louis-Ferdinand Celine’in ilk romanı Journey to the End of the Night (Gecenin Sonuna Yolculuk), Ferdinand Bardamu’nun maceralarını anlatıyor. Birinci Dünya Savaşı’nda bir asker, kolonyal Afrika’da bir memur, Detroit’te bir fabrika işçisi, Paris’te bir doktor olarak çalışan Bardamu, roman boyunca kendisini hiçbir zaman bir yere ve kimliğe ait hissetmeden koşturuyor. 

Bardamu’nun birçok farklı mekan ve iş kolundaki deneyimleri, onun farklı kültürlerle ve topluluklarla temas kurmasını sağlıyor. Hikayenin _context_ bakımından çeşitliliği, Celine’in savaş, kapitalizm, sömürgecilik, yoksulluk gibi birçok farklı konudaki gözlemlerine ve fikirlerine kitabında yer bulmasına yardımcı oluyor. Bu konuların hepsi, Celine’in çok boyutlu bir toplumsal eleştiri geliştirmesini sağlıyor. 

Celine’in toplumsal eleştirisi yalnızca karamsar bir perspektif sunmuyor. Bunun ötesinde, insanların kötü yönlerini irdeleyen ve vurgulayan, insan ilişkilerinin dinamiklerine dair aktif bir nefret duyan bir yaklaşım söz konusu. Bardamu, savaş sırasında komutanlarına, Afrika’da sömürgeci yöneticilere, doktorken hastalarına karşı, çoğu kez geçerli sebeplerle, bileniyor. Girdiği her yerde, insanların kendisine karşı örgütlü ve mantıksız bir saldırı içerisinde olduğunu hissediyor. İnsanların doğasına dair karamsar ve köktenci yaklaşımı, onlara olumlu yönde bir değişim konusunda şans tanımıyor. 

Bardamu bir şehre, bir işe ya da bir ilişkiye girdiği anda, içinde gittikçe büyüyen his, o şehir, iş ya da ilişkiden bir an önce kurtulmak oluyor. Mekan ve insanlar, bir süre sonra Bardamu’ya dayanılmaz geliyor. Bu yüzden de Bardamu, sürekli yeni bir limana doğru yolculuk halinde. Bu yolculuğunda, Bardamu’nun duygusal bir bağ kurabildiği yegane insanlar, onun aidiyetsizliğini anlayabilen insanlar oluyor. Bunların arasında da savaştan kaçarken tanıştığı ve yolculuğunun ilerleyen aşamalarında sıkça karşılaşacağı Robinson özel bir yer tutuyor. Kitapta, Robinson belki de Bardamu’nun olmak istediği ama olmaya cesaret edemediği bir kişiliği temsil ediyor. İnsanlara ve sistemlere olan inançsızlığın ve aidiyetsizliğin bir üst noktasındaki Robinson ile ortak bir felsefeyi paylaşan Bardamu, yine de eylem konusunda, bu felsefe doğrultusunda yaşama konusunda Robinson’dan geri kalıyor. 

Journey to the End of the Night, varoluşçu filozoflara ilham kaynağı olan (Camus’nun Meursault’u ile Bardamu arasındaki paralellikler), sarkastik diliyle ve sinik perspektifiyle Avrupa edebiyatında önemli bir dönüm noktasını temsil eden bir kitap. Celine’in Nazi sempatizanlığı ve antisemitik söylemleri popülerliğini azaltsa da, bugün dahi özgün ve gözü pek kaleminin izlerine farklı kültürel alanlarda sıkça rastlamak mümkün.

Journey to the End of the Night, oldukça akıcı, kısa cümlelerle yazılmış, bol küfürlü ve kara mizahın hakim olduğu bir yazın. Kitabın ilk yarısında Bardamu’nun sonu gelmez yolculukları okuyucu için biraz baş döndürücü olsa da, bu, karakterin temelindeki _yurtsuzluğu_ aktarabilmek için gerekli. Celine’in sesinin daha dolayımsız olarak duyulabildiği kitabın ortaları benim için en zevk verici kısımlar oldu. Kitabın son kısmında, olayların ön plana çıkması, Bardamu’nun ağzından yazarın karamsar felsefesini eskisi kadar duyamamak biraz hayal kırıklığı yarattı.

Journey to the End of the Night, sade, öfkeli ve cüretkar bir dille, insanın topluma ve kendisine karşı mücadelesini içerdiği tüm zorluklar ve sıkışmışlıklarla anlatıyor. 

---- 

> Maybe what makes life so terribly fatiguing is nothing other than the enormous effort we make for twenty years, forty years, and more, to be reasonable, to avoid being simply, profoundly ourselves, that is, vile, ghastly, absurd. It's the nightmare of having to represent the halt subhuman we were fobbed off with as a small-size universal ideal, a superman from morning to night.

