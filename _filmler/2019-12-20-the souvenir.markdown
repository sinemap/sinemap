---
title: The Souvenir
artist: Joanna Hogg
image: assets/img/featured/the-souvenir-swinton-burke.jpeg
poster: assets/img/kitaplik/souvenir-film.jpeg
caption: Honor Swinton Byrne ve Tom Burke - The Souvenir
sameAs: https://www.imdb.com/title/tt6920356/
year: 2019
duration: 120
imdb: 6.5
genre: Dram, Romantik
stars: ★★★☆☆
type: film
tags: [filmler-dram, filmler-romantik, filmler-2000ler]
description: Joanna Hogg’in yönettiği The Souvenir filminin eleştirisi.
snippet: The Souvenir, sanki değerli anı parçalarına zarar gelmesin diye nezaketle çekilmiş bir film.
---

Joanna Hogg’un yazıp yönettiği ve otobiyografik niteliği olan The Souvenir, genç ve idealist bir sinema öğrencisiyle bir diplomatın aşkını anlatıyor. 1980lerde geçen filmde, Julie (Honor Swinton Byrne), zengin bir aileden gelen, yönetmenlikte kendi sesini arayan, iyimser ve biraz saf bir kadındır. Bir ev partisi sırasında tanıştığı, kendisinden yaşça büyük, deneyimli, bilgiç, iyi giyinen, gizemli ve yüksek egolu Anthony’ye (Tom Burke) tutulur. Anthony, Julie’nin zayıflıklarını tespit edip onlarla oynayabilen, Julie’i ilgiyle dinlemesine rağmen kendisini ilişkide hep öğretmen konumuna yerleştiren manipülatif bir heriftir. Anthony’nin tüm kaypaklıklarına rağmen, Julie onun yörüngesinde kalmak için çabalar.

The Souvenir, oldukça kişisel bir perspektiften ve retrospektif tarzda yazılmış bir film. Belki de yönetmenin kendi deneyimlerinden ilham aldığı için, sıradan bir aşkın içerisindeki kadın ve erkek arasındaki güç dinamiklerini çok gerçekçi bir şekilde yakalıyor. Anthony’de ve onun ilişki içerisindeki konumlanışında kendimden çok şey buldum. [^1] Filmde, erkek egemenliğinin normal görünümlü ilişkiler içerisinde nasıl tezahür ettiğine, kadının partneri tarafından nasıl sinsice kendinden taviz vermeye itildiğine ve ilişkideki erkeğin baba figürü ile muhtaç çocuk rolü arasında nasıl gidip geldiğine dair etkileyici gözlemler var. Fakat film, ilişkinin bir taraf için orantısız yıkıcılığını tanımakla birlikte, karakterlerini bir kurban ya da suçlu konumuna sokmuyor. Julie ve Anthony arasındaki ilişkinin iki taraf için de güçlü duygulara yaslandığını, iki tarafın da samimi bir yakınlaşmayla bu ilişkiye adım attıklarını yadsımak güç. 

İlginç bir şekilde, yönetmen Hogg kendi deneyimini temsil eden Julie’nin hissettiklerini ekrana pek yansıtmıyor. Julie’nin Anthony’yi hayatında istediğini ve (belki) ona karşı bir bağımlılık geliştirdiğini anlayabiliyoruz. Fakat, ilişki sarpa sarmaya başladığında Julie’nin iç dünyasında bunların nasıl karşılık bulduğu meçhul. Bu tercihe iki muhtemel gerekçe düşünebildim: Birincisi, Julie’nin tecrübesizliği ve dramatik bir aşkın yoğun duyguları altında hissettiklerini kelimelere dökmeye hazır olmaması. İkincisi ise, Hogg’un aşka dair halleri kelimelerden çok, imalarla, küçük hareketler, mimikler ve ayrıntılarla, söylenenin dışında kalan _boş alanla_ anlatmaya çalışmak istemesi. 

Filmde, yemek masasında geçen bir sahnede birisi, “Yönetmenliği nasıl öğretirsin ki? Nasıl gülüneceğini, nasıl konuşulacağını birisine öğretebilir misin?” gibi bir şey diyordu. Hogg’un bu film aracılığıyla geçmişine baktığında aşk ve sinema arasında böyle bir paralellik kurduğunu görebiliriz. Sinema öğretilemeyeceği gibi, aşkta da Julie’nin kendi başına yolunu bulması, hayal kırıklıkları ve acılarla yüzleşmesi, yol boyunca yaralar edinmesi gerekiyor. 

The Souvenir, sanki değerli anı parçalarına zarar gelmesin diye nezaketle çekilmiş bir film. Fakat hayvan gibi sıkıcı. Baş oyuncular çok inandırıcı performanslar sergiliyorlar. Hatta Anthony’yi canlandıran Tom Burke’un gerçek hayatta da çokbilmiş, dalavereci birisi olduğuna kanaat getirdim. Tilda Swinton da Julie’nin annesi rolünde çok başarılı [^2]. 


[^1]:	Karizma ve iyi giyinmek gibi. Ehehe

[^2]:	Harbiden de annesiymiş.